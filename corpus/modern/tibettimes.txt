ཡུ་གུར་བ་ ༨ ལ་མེ་མདའ་བརྒྱབ་ནས་བསད།

གཟའ་ཟླ་བའི་ཞོགས་པར་ཤིན་ཅང་ཡཱར་ཁན་ཌི་རྫོང་ཉེན་རྟོག་ཁང་དུ་འཇབ་རྒོལ་དོན་རྐྱེན་ཞིག་བྱུང་སྟེ་ངོ་རྒོལ་བ་ ༨ བསད་པ་དང་གཅིག་འཛིན་བཟུང་བྱས་ཡོད་འདུག ཤིན་ཅང་ས་གནས་སྲིད་གཞུང་གི་དྲ་བའི་ཐོག་གནས་ཚུལ་སྤེལ་བ་ལྟར་ན། གཟའ་ཟླ་བའི་ཞོགས་པ་པེ་ཅིན་གྱི་ཆུ་ཚོད་ ༦།༣༠ ཐོག ཤིན་ཅང་ལྷོ་ཕྱོགས་ཁཱ་ཞི་གྷར་གྲོང་ཁྱེར་ཡཱར་ཁན་ཌི་ (Yarkand )རྫོང་ཉེན་རྟོག་ཁང་དུ། འཇབ་རྒོལ་བ་ ༩ ཡིས་ལག་ཏུ་གྲི་དང་འགད་རྫས་བཟུང་སྟེ་གཏོར་རྒོལ་གཏོང་རྩིས་བྱེད་སྐབས། ཉེན་རྟོག་པས་ངོ་རྒོལ་བ་ ༨ ཡུལ་དངོས་ནས་མེ་མདའ་བརྒྱབ་སྟེ་བསད་པ་དང་། མི་ ༡ འཛིན་བཟུང་བྱས་ཡོད་པ་མ་ཟད།  ས་གནས་ཉེན་རྟོག་ཁང་གིས་གཏོར་རྒོལ་བ་ཚང་མ་ཡུ་གུར་རིགས་ཡིན་ལུགས་བརྗོད་འདུག འདི་ལོར་ཤིན་ཅང་ནང་ཉེན་རྟོག་ཁང་གཏོར་རྒོལ་དང་གནམ་བདེ་སྒོ་མོ་ཆེའི་རླངས་འཁོར་འབར་གས་དོན་རྐྱེན་སོགས་མི་གསོད་ཁྲག་སྦྱོར་གྱི་དོན་རྐྱེན་བསྟུད་མར་བྱུང་བའི་ཁྲོད་ཁྱོན་མི་གྲངས་ ༡༠༠ ལྷག་དམར་གསོད་དང་། མི་ ༩༠ ཙམ་ལ་རྨས་སྐྱོན་ཕོག་ཡོད་འདུག ཁ་སང་འཇར་མན་དུ་ཡོད་པའི་འཛམ་གླིང་ཡུ་གུར་མཐུན་ཚོགས་ཀྱི་མགྲིན་ཚབ་པ་ཌི་ལི་ཞཱ་ཌི་ལགས་ཀྱིས་གསར་འགོད་པར། རྒྱ་གཞུང་ཉེན་རྟོག་པས་ངོ་རྒོལ་བར་ཐད་ཀར་མེ་མདའ་བརྒྱབ་སྟེ་དམར་གསོད་བཏང་བ་མ་ཟད། ངོ་རྒོལ་བ་ཚང་མ་འཇིགས་སྐུལ་དྲག་སྤྱོད་པ་ཡིན་ལུགས་ཀྱི་སྐྱོན་འཛུགས་བྱས་པ་དེ། དམར་ཤོག་ཚོགས་པས་ཁྲིམས་འཛིན་ལམ་ལུགས་ལ་བསྒྱུར་བཅོས་བཏང་རྗེས་ཀྱི་བྱེད་ཐབས་གསར་པ་ཞིག་ཡིན་ལ། ཐེངས་འདིར་སླར་ཡང་རྒྱ་གཞུང་གིས་ཡུ་གུར་བ་ཚོར་དྲག་གནོན་བྱེད་པའི་སྲིད་བྱུས་དེ་རྒྱལ་ཁབ་ཀྱི་ཁྲིམས་འཛིན་ལམ་ལུགས་དང་བསྟུན་མི་དགོས་པ་བདེན་དཔང་བྱས་ཡོད་སྟབས། རྒྱལ་སྤྱིའི་སྤྱི་ཚོགས་ཀྱིས་རྒྱ་གཞུང་གི་དྲག་གནོན་སྲིད་བྱུས་མཚམས་འཇོག་ཡོང་བར་གནོན་ཤུགས་སྤྲོད་དགོས་པའི་འབོད་སྐུལ་བྱས་འདུག གསར་འགོད་པ། པདྨ་མཚོ།
དགོན་པ་སྒོ་བརྒྱབས་འདུག

རྒྱ་ནག་གཞུང་གིས་ཁམས་ནགས་ཤོད་འབྲི་རུ་འབྲོང་སྣ་དགོན་པའི་གྲྭ་བ་ཁག་ཅིག་འཛིན་བཟུང་བཀག་ཉར་བྱས་ཡོད་པ་མ་ཟད། དགོན་པའི་འདུ་ཁང་དང་གྲྭ་ཤག་ཚང་མར་དམ་རྒྱ་སྦྱར་ཡོད་འདུག སྦེལ་ཇེམ་གནས་སྡོད་བསམ་འགྲུབ་ལགས་ཀྱིས་གསར་ལམ་དུ་གནས་ཚུལ་ངོ་སྤྲོད་གནང་བ་ལྟར་ན། རྒྱ་ནག་གཞུང་གིས་འདི་ལོའི་ཕྱི་ཟླ་ ༡༡ ནས་བཟུང་ཁམས་ནགས་ཤོད་འབྲི་རུ་རྫོང་འབྲི་རུ་ཞང་འབྲོང་སྣ་དགོན་པའི་རིག་གནས་དགེ་རྒན་སྐལ་བཟང་དོན་འགྲུབ་ལགས་གཙོས་གྲྭ་བ་ཁག་ཅིག་འཛིན་བཟུང་བཀག་ཉར་བྱས་ཡོད་པ་མ་ཟད། ཉེ་ལམ་དགོན་པར་སྔོག་བཤེར་བྱེད་རྒྱུ་ཡིན་ཚུལ་བཤད་དེ། གྲྭ་བ་ཚོའི་ཅ་དངོས་དང་དགོན་པའི་ནང་ཕ་སྐད་གཙང་མ་བཤད་དགོས་པའི་ལས་འགུལ་སྤེལ་སྐབས་གསོག་ཉར་བྱས་པའི་ཉེས་ཆད་ཀྱི་དངུལ་སྒམ་བཅས་གཞུང་གཞུང་བཞེས་བཏང་བ་དང་། དགོན་པ་སྒོ་རྒྱག་བཅུག་ཏེ་འདུ་ཁང་དང་གྲྭ་ཤག་གི་སྒོ་ངོས་ཡོངས་སུ་དམ་རྒྱ་སྦྱར་ཡོད་འདུག ཉེ་བའི་ཆར་ས་གནས་མི་མང་གིས་རྒྱ་ནག་གི་དམ་དྲག་འོག་དགོན་པའི་གྲྭ་ག་ཚོད་ཅིག་འཛིན་བཟུང་བྱས་ཡོད་མེད་དང་། ཁོང་ཚོའི་ད་ལྟའི་གནས་སྟངས་གང་འདྲ་ཆགས་མིན་མ་ཤེས་པར་ལྷག་ཡོད་འདུག འབྲོང་སྣ་དགོན་ནི། འབྲི་རུ་རྫོང་ཁོངས་ཀྱི་གྲྭ་བའི་གྲངས་འབོར་མང་ཤོས་ཀྱི་དགོན་པ་ཞིག་ཡིན་འདུག་ལ། ཉེ་ལམ་རྒྱ་གཞུང་གིས་གང་བྱུང་དགོན་པའི་གྲྭ་བ་འཛིན་བཟུང་དང་། འདུ་ཁང་དང་གྲྭ་ཤག་གི་སྒོ་ངོས་བཅས་སུ་དམ་རྒྱ་སྦྱར་ཏེ་དམ་དྲག་ཤུགས་ཆེར་བྱས་སྟབས། ས་གནས་མི་མང་གིས་རྒྱ་གཞུང་གིས་དགོན་པའི་གྲྭ་བ་ཚོས་ནམ་རྒྱུན་མི་རིགས་ཀྱི་རིག་གནས་དང་སྐད་ཡིག་རྒྱུན་འཛིན་དར་སྤེལ་ཆེད། དགོན་པ་དང་ས་གནས་སུ་ཕྱག་ལས་རབས་དང་རིམ་པ་གནང་བ་ལ་བརྟེན་ནས་འཛིན་བཟུང་དམ་དྲག་བྱས་པ་ཞིག་ཡིན་པའི་ཚོད་དཔག་བྱེད་ཀྱི་ཡོད་འདུག གསར་འགོད་པ། དོན་གོ
གྲྭ་བ་ཞིག་ལ་ལོ་ ༦ ཁྲིམས་ཐག་བཅད།

གྲྭ་བསོད་ནམས་ལགས་སུ་དེ་རིང་གསར་དུ་གནས་ཚུལ་འབྱོར་བར། ཟླ་སྔོན་མའི་ཕྱི་ཚེས་ ༡༡ ཉིན་བསང་ཆུ་རྫོང་མི་དམངས་ཁྲིམས་ཁང་གིས་བླ་བྲང་འབོ་ར་དགོན་པའི་གྲྭ་དགེ་འདུན་རྒྱ་མཚོ་ལགས་སུ། མི་བསད་པའི་ཉེས་འཛུགས་འོག་ལོ་ ༦ གི་བཙོན་འཇུག་ཁྲིམས་ཐག་བཅད་ཡོད་འདུག ཕྱི་ལོ་ ༢༠༡༢ ཟླ་ ༡༢ ཚེས་ ༢ ཉིན། བླ་བྲང་འབོ་ར་དགོན་པའི་ཉེ་འཁྲུས་གཞུང་ལམ་སྟེང་འབོ་ར་བརྡར་མདོ་སྡེ་བའི་རྒྱལ་གཅེས་དཔའ་བོ་གཟུངས་འདུས་སྐྱབས་ཀྱིས་རྒྱ་གཞུང་ལ་ངོ་རྒོལ་གྱིས་རང་ལུས་མེར་བསྲེགས་གནང་པའི་ཕྱི་ཉིན། རྒྱ་ནག་གི་ཉེན་རྟོག་པ་དང་འབོ་ར་ཞང་སྲིད་གཞུང་གི་ལས་བྱེད་འབོ་ར་དགོན་པར་ཡོང་སྟེ་གྲྭ་དགེ་འདུན་རྒྱ་མཚོ་དང་བློ་བཟང་འཕགས་པ། འཇམ་དབྱངས་བཟོད་པ། འཇམ་དབྱངས་བློ་གྲོས། འཇམ་དབྱངས་རྒྱ་མཚོ་བཅས་ལ་སྐད་ཆ་འདྲི་རྒྱུ་ཡོད་ཚུལ་བཤད་དེ་འཛིན་བཟུང་བྱས་ཡོད་འདུག རྒྱ་གཞུང་གིས། གཟུངས་འདུས་སྐྱབས་ཀྱིས་རང་ལུས་མེར་བསྲེགས་གཏོང་སྐབས། ཉེན་རྟོག་པས་མེ་གསོད་ཐབས་བྱས་ཀྱང་གྲྭ་དགེ་འདུན་རྒྱ་མཚོ་སོགས་ཀྱིས་མེ་གསོད་དུ་མ་བཅུག་སྟབས་མི་བསད་པའི་ནག་ཉེས་བསགས་ཡོད་ཅེས་ཉེས་འཛུགས་བྱས་ཡོད་ཀྱང༌། གྲྭ་དགེ་འདུན་རྒྱ་མཚོ་ལགས་ཀྱིས་ཉེས་འཛུགས་དེ་ངོས་ལེན་བྱས་མེད་པ་དང༌། ཁྲིམས་ཐག་གཅོད་པའི་ཉིན་མོར་ཁོང་གི་ནང་མི་ ༤ སྐད་བཏང་ཡོད་ཅིང༌། ཉིན་དེར་ཡང་ཁོང་གིས་ནག་ཉེས་དེ་ངོས་ལེན་བྱེད་ཀྱི་མེད་ཚུལ་ནང་མི་ཚོས་བརྗོད་འདུག གྲྭ་དགེ་འདུན་རྒྱ་མཚོ་ལགས་ནི། འབོ་ར་ལྷ་འབུམ་ཐང་རི་འགབ་མ་ནས་ཡིན་པ་དང༌། ད་ལྟ་རང་ལོ་ ༤༧ ། ཨ་མའི་མིང་ལ་བསོད་ནམས་འཚོ་ཟེར་གྱི་ཡོད་འདུག    

རྒྱ་གར་གྱིས་དོལ་རྒྱལ་ཚོགས་པས་ཏཱ་ལའི་བླ་མར་ཉེན་ཁ་འདུག་ཟེར།

ཟླ་སྔོན་མའི་ཚེས་ ༢༨ ཉིན་རྒྱ་གར་ལྷོ་ཕྱོགས་སེ་བྱེས་ཆོས་རྭ་ཆེན་མོར། བླ་མ་ཆོས་འཕེལ་བཟོད་པ་མཆོག་དང་ཤར་རྩེ་མཁན་རིན་པོ་ཆེ་རྣམ་གཉིས་ཀྱིས། དགེ་ལྡན་བསྟན་བདག་ལྷན་ཚོགས་དང་རྒྱལ་སྤྱིའི་དགེ་ལྡན་ལྷན་ཚོགས། དགེ་ལྡན་ཆོས་ཁྲིམས་འཛིན་སྐྱོང་ལྷན་ཚོགས་བཅས་ནས་གསར་དུ་རྩོམ་སྒྲིག་གནང་བའི་དོན་རྒྱལ་སྐོར་གྱི་ཕྱག་དེབ་༼ ལེགས་ཉེས་བདེན་རྫུན་རྣམ་འབྱེད་ལུང་རིགས་གསེར་གྱི་ལྡེ་མིག ༽ཅེས་པ་རྩོམ་སྒྲིག་ཞུ་ཕྱོགས་སྐོར་ངོ་སྤྲོད་གནང་རྗེས། ༧གོང་ས་མཆོག་གིས་བཀའ་སློབ་གནང་བའི་དུམ་ཚན་ཞིག་འདིར་བཀོད་ཡོད། ༧གོང་ས་མཆོག་གིས་ཆོས་ཞུ་བ་ཚོར་བསྩལ་བའི་བཀའ་སློབ་བོད་མིའི་སྒྲིག་འཛུགས་ཀྱི་དྲ་བར་བཀོད་དོན། ཁ་སང་ངོས་ལ་དེབ་འདི་ཞལ་དབྱེ་བྱེད་རོགས་བརྗོད་བྱུང་། སྐབས་དེར་ངོས་ཀྱིས་བཀའ་ཆོས་སར་བྱས་ན་ཞེས་བརྗོད་པ་ཡིན། གང་ཡིན་ཞེ་ན། ངོས་ཀྱིས་འདི་ཤོད་དགོས་རྒྱུ་འདི་ད་ལྟ་ཤར་རྩེའི་མཁན་པོས་ཐོ་ འདིའི་ནང་བརྗོད་སོང་། མགོ་སྟོད་བོད་ནང་དུ་༸རྒྱལ་བ་རིན་པོ་ཆེས་དོལ་རྒྱལ་བསྟེན་བཞིན་ཡོད། འོན་ཀྱང་དོལ་རྒྱལ་བཀག་འགོག་བྱ་རྒྱུ་དེ་རྙིང་མར་ངོ་བསྟུན་བྱས་པ་རེད་མ་གཏོགས་ནང་དོན་དོལ་རྒྱལ་བསྟེན་གྱི་ཡོད་པ་བརྗོད་བཞིན་འདུག ཉེ་ཆར་ངོས་ཀྱིས་པར་ཞིག་མཐོང་བྱུང་། ངོས་ཀྱི་པར་མདུན་དང་དེའི་རྒྱབ་ཏུ་དོལ་རྒྱལ་གྱི་གོས་ཐང་གཅིག་འདུག པར་འདི་བསྟན་ནས་༸རྒྱལ་བ་རིན་པོ་ཆེས་དོལ་རྒྱལ་བསྟེན་གྱི་ཡོད་པ་རེད། ཅེས་བརྗོད་དེ་མགོ་སྐོར་གཏོང་གི་འདུག ངོས་རང་འདིར་མ་འཆི་བར་སྡོད་ཡོད་སྟབས། མ་འཆི་གསོན་པོ་སྡོད་རིང་ཁ་མ་གྲག་ན་མི་དེ་ཚོས་ཧམ་པ་དང་སྐྱག་རྫུན་ཧ་ཅང་འཁྲབ་ བཞིན་འདུག དེར་བརྟེན་དེ་རིང་འདིར་མང་ཚོགས་ཁྲོད་ངོས་ཀྱིས་བརྗོད་ན་བསམ་པ་དྲན་བྱུང་། དེ་བཞིན་བར་སྐབས་བོད་ནང་དུ་དོལ་རྒྱལ་བསྟེན་མཁན་རིགས་འགའ་ཤས་ཀྱིས་དོལ་རྒྱལ་འདུལ་འཛིན་གྲགས་པ་རྒྱལ་མཚན་གྱི་རྣམ་སྤྲུལ་ལས་ལྷག་པ་རྗེ་རིན་པོ་ཆེའི་རྣམ་སྤྲུལ་ཡིན་པ་དང་། རྗེ་རིན་པོ་ཆེ་དྲག་པོའི་སྐུར་བཞེངས་པ་རེད། ཅེས་ཤོད་ཀྱི་འདུག ཁ་སེང་ཞུས་པ་ལྟར་འཆི་བ་འོད་གསལ་མ་བུ་སྲེས་ནས་སྒྱུ་ལུས་དྭངས་པའི་མཚམས་ལ་ སྒྱུ་མའི་ལུས་ལ་དྭངས་ནས་མཆོག་གི་དངོས་གྲུབ་རྙེད་མཁན་གྱི་བླ་མ་ཞིག་དྲེགས་པར་སྐྱེས་ཟེར་རྒྱུ་འདི་བསྟོད་ར་རེད་སྨད་ར་རེད། བསྟོད་མི་ཤེས་པ་ཞིག་གིས་བསྟོད་ན་སྨད་རར་འགྲོ་རྒྱུ་རེད། དེར་བརྟེན་ཁུངས་བཙན་གྱི་ལོ་རྒྱུས་ཡིག་ཆ་འདི་ཚོ་གལ་ཆེན་པོ་འདུག དེ་རིང་འདིར་དེབ་འདི་ཞལ་དབྱེ་བྱས་པ་རེད། ཁྱེད་ཚོས་ཀྱང་ཡང་དོལ་རྒྱལ་སྐོར་དེབ་གཅིག་འདུག་ཟེར་ནས་གཡུག་མ་བཞག་པར་སོ་སོས་ཀློག མི་ལ་སྤྲད་ནས་འདི་ལྟ་རུ་བཅུག སོ་སོས་འགྲེལ་བཤད་རྒྱག་དགོས། དེབ་འདི་ངོས་ཀྱིས་ཆ་ཚང་བ་ཞིག་ཀློག་རྒྱུ་མ་བྱུང་ཡང་དངོས་ཡོད་གནས་ཚུལ་གང་ཡིན་པ་བཀོད་ཡོད། དེར་བརྟེན་འདི་ཤེས་པ་བྱེད་དགོས། འོན་ཀྱང་ཤེས་བཞིན་ཁྱད་དུ་གསོད་བྱས་ན་སོ་སོའི་རང་དབང་རེད། སངས་རྒྱས་ཀྱི་བསྟན་པ་ལ་སྐུར་བ་བཏབ་ནའང་སོ་སོའི་འདོད་པ་རེད། དགེ་ལུགས་པའི་ཆོས་འདི་དམ་སྲི་བསྟེན་རྒྱུ་ཞིག་སྒང་ལ་ཕྱིན་པ་ཡིན་ནའང་སོ་སོའི་རང་དབང་རེད་མ་གཏོགས་ཁྱད་པར་གང་ཡང་མི་འདུག མ་ཤེས་པར་འུར་སྒྲོག་ཀྱི་རྗེས་ལ་རི་བོང་ཅལ་འདྲོག་བྱས་ནས་ཕྱིན་པ་ཡིན་ན་གྱོང་རག་གི་རེད། འདི་བསམ་བློ་ཐོངས། སྔ་མོ་ངོས་ནས་ཀྱང་རི་བོང་ཅལ་འདྲོག་སྒང་ལ་ཕྱིན་པ་རེད། ངོས་ཀྱི་ཉམས་མྱོང་ཐོག་ནས་ཧོལ་རྒྱུག་བྱས་ཏེ་འགྲོ་རྒྱུ་མི་འདུག་ཅེས་ཞུ་རྒྱུ་ཡིན། དེ་ཁྱེད་རང་ཚོས་དགོངས་པ་བཞེས་ཏེ་གཟབ་གཟབ་གནང་། ཤེས་བཞིན་ཁྱད་དུ་གསད་མཁན་དེ་རིང་ཁ་སང་ཨ་རི་དང་ཡུ་རོབ། དེ་བཞིན་རྒྱ་གར་ནང་དུའང་ཡོད། གནས་ཚུལ་དེ་ཁ་ཁ་རེད། བར་སྐབས་ངོས་ཕྱི་རྒྱལ་ཡུལ་གྲུ་ཁག་ཏུ་འགྲོ་སྐབས་ལོ་འགའ་ཤས་གོང་ལ་རྒྱ་མི་ངོ་ རྒོལ་བྱེད་མཁན་དང་ཤུགས་ལྡན་ཚོགས་པ་ངོ་རྒོལ་བྱེད་མཁན་མཉམ་དུ་ཡོང་གི་རེད། བར་སྐབས་ལོ་གཅིག་གཉིས་ནང་རྒྱ་མི་ངོ་རྒོལ་བྱེད་མཁན་ཉུང་དུ་ཕྱིན་ནས་ད་ཆ་མི་འདུག འོན་ཀྱང་ཤུགས་ལྡན་ཚོགས་པ་ངོ་རྒོལ་བྱེད་མཁན་མང་པོ་དེ་ཙམ་མེད་ཀྱང་མ་ཆད་པ་བྱས་ནས་ཡོང་གི་འདུག ཁ་སང་ཨ་རི་དང་ཨོ་སི་ཊོ་ལི་ཡ་ལའང་འགའ་ཤས་འདུག དེ་འགྲིག་པ་རེད། གཏམ་བརྗོད་རང་དབང་རེད། གང་བྱས་ཀྱང་ཁྱད་པར་གང་ཡང་མི་འདུག རྒྱ་མིའི་དཔོན་པོ་གཅིག་གིས་ངོས་རང་བདུད་རེད་ཅེས་བརྗོད་པ་རེད། གསར་འགྱུར་འདི་ཐོག་མར་ངོས་ཀྱིས་ཐོས་སྐབས་ངོས་རང་ཨི་ཊ་ལིར་ཡོད། ཁུལ་དེའི་གྲོང་ཁྱེར་ཁག་མང་པོ་ཞིག་གི་གྲོང་ཁྱེར་སྤྱི་ཁྱབ་པ་དང་ང་ཚོ་མཉམ་དུ་ཚོགས་ནས་བསྡ་ཡོད། སྐབས་དེར་ང་ཚོ་མཉམ་དུ་གསར་འགོད་པ་དང་ཐུག་པ་རེད། གསར་འགོད་པ་ཞིག་གིས་ཉེ་ལམ་རྒྱ་མིའི་དཔོན་པོ་གཅིག་གིས་ཏཱ་ལའི་བླ་མ་བདུད་རེད་ཅེས་བརྗོད་འདུག དེར་བསམ་ཚུལ་གང་ཡོད་བརྗོད་ཀྱི་འདུག སྐབས་དེར་ངོས་རང་བདུད་ཡིན། བདུད་རྭ་ཅོ་ཡོད་པ་འདི་ཡིན་ཞེས་བརྗོད་པ་ཡིན། ངོས་རང་གད་མོ་ཤོར་རྒྱུ་མ་གཏོགས་ཁྱད་པར་གང་ཡང་མི་འདུག བར་སྐབས་རྒྱ་མི་དེ་འདྲར་ད་ཆ་བདུད་ཀྱི་རྭ་ཅོ་རིང་དུ་རིང་དུ་འགྲོ་གི་འདུག་ཅེས་བརྗོད་པ་ཡིན། སྤྱིར་སངས་རྒྱས་ཀྱི་བསྟན་པའི་དགྲ་བོ། ཡང་སྒོས་འཇམ་མགོན་བླ་མའི་བསྟན་པའི་དགྲ་བོ་རེད། ཅེས་ཟེར་གྱི་འདུག ངོས་ལ་ཁྱད་པར་གང་ཡང་མི་འདུག ངོས་ལ་སྐྱོན་བརྗོད་བྱས་པར་ཁྱད་པར་གང་ཡང་མི་འདུག ཁྱེད་རང་ཚོ་མགོ་སྐོར་ཐེབས་ན་ཡག་པོ་མེད། ཤེས་བཞིན་དུ་ཁྱད་གསོད་བྱེད་མཁན་ཞིག་ཡིན་ན་སོ་སོའི་རང་དབང་རེད། སྔ་མོ་ནས་ངོས་ཀྱིས་བརྗོད་པ་ཡིན། ཁ་ཆེ་ཕ་ལུའི་སྙིང་གཏམ་བཤད་ཡོད་དོ། ཉན་དང་མ་ཉན་སོ་སོའི་བསམ་བློ་རེད། ཅེས་བཤད་ཡོད། ཉན་དང་མ་ཉན་སོ་སོའི་རང་དབང་རེད། ཁྱེད་རང་ཚོས་ཡིད་གཟབ་བྱེད་དགོས་པ་ཞིག་ལ་ངོས་རང་ནམ་རྒྱུན་ཨ་རིར་བསླེབས་སྐབས་སྲུང་སྐྱོབ་དེ་ཨ་རིའི་སྲུང་སྐྱོབ་སྡེ་ཚན་གྱིས་འགན་འཁྱེར་གྱི་ཡོད། དེ་བཞིན་རྒྱ་གར་གཞུང་ནས་ཀྱང་སྲུང་བྱ་བཙུགས་ནས་འགན་ཁྱེར་གྱི་ཡོད། རྒྱ་གར་སྲུང་སྐྱོབ་སྡེ་ཚན་ནས་དོལ་རྒྱལ་ཚོགས་པས་ཏཱ་ལའི་བླ་མར་ཉེན་ཁ་འདུག་བརྗོད་ནས་ངྷ་རམ་ས་ལར་ལྕགས་རི་གསར་པ་བསྐོར་དགོས་པ་ཆགས་པ་རེད། ཨ་རིའི་སྲུང་སྐྱོབ་སྡེ་ཚན་ནས་ཀྱང་ཏཱ་ལའི་བླ་མར་ཉེན་ཁ་ཡོང་ས་གཅིག་དོལ་རྒྱལ་ཚོགས་པ་ནས་ཡོང་གི་འདུག་ཅེས་ཤོད་ཀྱི་འདུག དྲེགས་པ་གདུག་རྩུབ་ཅན་ཞིག་བསྟེན་སྐབས་མིའི་གཤིས་ཀ་དེ་ཡང་ཧ་ཅང་རྩུབ་པོ་ཆགས་བཞིན་འདུག དང་པོ་མཚན་ཉིད་སློབ་དཔོན་བསད་པ་རེད། ཁོང་ངའི་སྡོད་ས་དང་ཐག་ཉེ་པོ་རེད། གཙུག་ལག་ཁང་གི་རྒྱབ་ལ་རེད། མཚན་ཉིད་སློབ་དཔོན་གཟུགས་པོ་གྲི་བཅུ་དྲུག་བཙུགས་རྗེས་སྐེ་བྲེགས་ནས་བསད་པ་རེད། མཉམ་དུ་ཡུ་ནན་ནས་ཡིན་པའི་རྒྱ་སྐད་ཧ་ཅང་བདེ་པོ་ཡོད་པའི་སྐད་སྒྱུར་གནང་མཁན་དགེ་སློང་ན་གཞོན་ཞིག་ཡོད་པ་དེ་ཡང་བསད་པ་རེད། སྐབས་དེར་ཁོང་གིས་རྟེན་འབྲེལ་བསྟོད་པ་རྒྱ་སྐད་ནང་སྒྱུར་བཞིན་ཡོད། ཁོང་དང་ལྷན་རོགས་པ་གཞན་ཞིག་གཅིག་ཡོད་པ་དེ་ཡང་བསད་པ་རེད། གང་ལྟར་མི་གསུམ་དུས་གཅིག་ལ་བསད་པ་རེད། དེ་ནས་ལྡི་ལིའི་དོལ་རྒྱལ་ཚོགས་པའི་གྲས་ཀྱིས་མི་ཡར་འགྲོ་མར་འགྲོ་བྱེད་མཁན་གྲྭ་སའི་ནང་ནས་འགའ་ཤས་ལ་ཉེས་རྡུང་བཏང་ནས་སྲོག་ལ་ཉེན་ཁ་བཟོས་པ་བྱུང་ཡོད། གཞིས་ཆགས་ནང་དུའང་ཞེད་སྣང་སྐུལ་མཁན་འགའ་ཤས་བྱུང་ཡོད། མ་གཞི་ངོས་རང་ཕར་ཚུར་འགྲོ་སྐབས་གྲྭ་ས་གྲྭ་ཚང་སོ་སོའི་ཁུངས་ནས་དོ་སྣང་བྱེད་ ཀྱི་འདུག བཀའ་དྲིན་ཆེ་ཞུ་རྒྱུ་ཡིན། ཉེན་ཁ་མེད་པ་མ་རེད། ཉེན་ཁ་འདུག་ཅེས་རྒྱ་གར་དང་ཨ་རིའི་གཞུང་གི་འབྲེལ་ཡོད་ལས་ཁུངས་ནས་རྗོད་ཀྱི་འདུག དོན་མེད་ཉེས་རྡུང་ཟེད་ནའང་འདྲ། མེ་མདའ་སོགས་བརྒྱབ་པ་ཡིན་ན་རྡོག་གྱོང་རེད། དེར་བརྟེན་གཟབ་གཟབ་བྱེད་དགོས་པ་འདུག གཞན་ཁོང་ཚོས་གང་བྱས་ཀྱང་ངོས་ལ་ཁྱད་པར་གང་ཡང་མི་འདུག ༸གོང་ས་ལྔ་པ་ཆེན་པོའི་རྣམ་ཐར་ཡོད་ཀྱང་དེ་དག་ཅང་མི་མངོན་པ་བྱས་ཏེ་བཞུགས་ཡོད། སྔ་མོ་ངོས་ཀྱིས་དོལ་རྒྱལ་བསྟན་སྐབས་སྦག་སར་རྒན་པདྨ་རྒྱལ་མཚན་གྱིས་ཁུར་བླངས་ ཏེ་བཞུགས་པ་རེད། ངོས་རང་དང་སྐྱབས་རྗེ་རིན་པོ་ཆེ། དེ་བཞིན་སྐྱབས་རྗེ་ཟོང་རིན་པོ་ཆེས་ཧ་ཅང་བསྟེན་གྱི་ཡོད། གླིང་རིན་པོ་ཆེ་གནང་གི་མེད་ཀྱང་བཟོ་པོ་བྱས་ནས་བཞུགས་ཀྱི་ཡོད། དེ་ལྟ་བུའི་གནས་སྟངས་འོག་རྒན་པདྨ་རྒྱལ་མཚན་གྱིས་གནས་ཚུལ་དེའི་ཐོག་གདོང་ལེན་གནང་སྟེ་བཞུགས་པ་རེད་ཧ་ཅང་བཀའ་དྲིན་ཆེན་པོ་ཡིན། རྒན་པདྨ་རྒྱལ་མཚན་དང་རྒན་ཉི་མ་རྒྱལ་མཚན་རིན་པོ་ཆེའི་སྐུ་མདུན་ནས་ངོས་ཀྱིས་ཀྱང་བཀའ་ཆོས་མང་དག་ཅིག་ཞུས་ཡོད། རིན་པོ་ཆེའི་ཐུགས་གཏིང་ནས་དོལ་རྒྱལ་མ་འགྲིག་པ་ཞིག་ཡོད་པ་དེ་གསལ་པོ་རེད། ཧ་ཅང་དར་ཁྱབ་ཡོད་པའི་ནང་རྙོག་མ་གཏིང་སློང་བྱེད་མཁན་ངོས་རང་རེད། ངོས་ཀྱིས་རྩིས་སྤྲོད་བྱེད་དགོས་བྱུང་ན་དཔལ་ལྡན་ལྷ་མོ་རེད། དཔལ་ལྡན་ལྷ་མོ་ནི་གཟུགས་མེད་ཡིན་སྟབས་ཁྱེད་ཚོར་གསུང་བྱོན་རྒྱུ་གང་ཡང་མེད། དེར་བརྟེན་དཔལ་ལྡན་ལྷ་མོའི་ཚབ་ངོས་ཀྱིས་བྱས་ཏེ་རྙོག་མ་གཏིང་སློང་བྱེད་དགོས་རྒྱུ་དེ་འབྱུང་སྟངས་དང་རྒྱུ་མཚན་ཤོད་རྒྱུ་ངོས་ཀྱི་ལས་འགན་ཆགས་ཀྱི་ཡོད། ངོས་ཀྱིས་རྙོག་མ་གཏིང་སློང་བྱས་ཟིན་རྗེས་ཁྱེད་རང་ཚོས་ལས་ཀ་ཧུར་ཐག་འབད་ཐག་ བྱས་འདུག གོང་དུ་ཁྱེད་རང་ཚོའི་འགྲེལ་བཤད་ཧ་ཅང་ཡག་པོ་བྱུང་སོང་། རྙོག་མ་གཏིང་སློང་བྱེད་མཁན་དང་པོ་ངོས་རང་ཡིན་སྟབས་ངོས་ཀྱིས་འགྲེལ་བཤད་མ་བརྒྱབ་ན་མ་འགྲིགས་པ་ལྟ་བུ་རེད། ཁྱེད་རང་ཚོ་ཚང་མས་གོ་སོང་ངམ། དགེ་འདུན་པ་ཚོས་གསན་སོང་ངམ། ཕྱི་རྒྱལ་གྱི་མི་མང་དག་ཅིག་འདུག་པ་ཁྱེད་རང་ཚོས་གོ་སོང་ངམ། གནས་ཚུལ་དེ་དག་ཤེས་སོང་ངམ། མགོ་སྐོར་མ་ཐེབས་པར་བྱས་ཏེ་གཟབ་གཟབ་བྱེད་དགོས། སོ་སོས་ཤེས་བཞིན་ཁྱད་དུ་གསད་ནས་བསྟེན་ན་འགྲོ་གི་ཡིན་ན་རང་དབང་རེད། ཅེས་སོགས་གསུངས་འདུག

སྡེ་དགེ་ནས་བོད་མི་མང་པོ་འཛིན་བཟུང་བྱས་འདུག

དེ་རིང་ཞོགས་པར་སྡེ་དགེ་དགོན་ཆེན་དང་དཔོན་མདའ་རུ་དམག་མི་འབོར་ཆེན་འབྱོར་ཏེ་ཉེ་ཆར་ས་འོག་ཕུག་ལམ་བཟོ་བར་བཀག་འགོག་བྱེད་མཁན་གྱི་ཉེས་འཛུགས་འོག་བོད་མི་མང་པོ་འཛིན་བཟུང་བྱས་ཡོད་འདུག བོད་ནས་གནས་ཚུལ་འབྱོར་བ་ལྟར་ན། དེ་རིང་ཞོགས་པར་སྡེ་དགེ་དགོན་ཆེན་དང་དཔོན་མདའ་རུ་རྒྱ་ནག་གི་དམག་མི་ཕོན་ཆེན་གློ་བུར་དུ་འབྱོར་ཏེ། འདས་ལོའི་ཕྱི་ཟླ་ ༡༢ ཚེས་ ༢༧ ཉིན་ས་འོག་ཕུག་ལམ་གྱི་ལས་གཞིར་བཀག་འགོག་བྱེད་མཁན་ཡིན་པའི་ཉེས་འཛུགས་འོག་བོད་མི་མང་པོ་ཞིག་འཛིན་བཟུང་བྱས་ཡོད་འདུག་པ་དང་། ཁོང་ཅག་གི་ནང་ནི་ཉེ་འབྲེལ་དང་ཡུལ་མི་ཚོས་འཛིན་བཟུང་བྱས་ཟིན་པ་དེ་དག་ཀློད་གྲོལ་མ་བཏང་ཚེ། ང་ཚོའང་ཁོང་ཅག་དང་མཉམ་དུ་བཙོན་འཇུག་བྱེད་རོགས་ཞེས་ཞུ་སྐུལ་བྱེད་བཞིན་ཡོད་འདུག ད་ལྟའི་ཆར་མི་ག་ཚོད་འཛིན་བཟུང་བྱས་པ་དང་གང་དུ་ཁྲིད་ཡོད་མེད་སོགས་གསལ་ཁ་མི་འདུག འདས་ལོའི་ཕྱི་ཟླ་ལྔ་པ་དྲུག་པ་ཙམ་ནས་བཟུང་རྒྱ་གཞུང་གིས་སྡེ་དགེ་མཐིལ་ནས་ས་འོག་ཕུག་ལམ་བཟོ་འཆར་གྱིས། ལོ་དེའི་ཕྱི་ཟླ་ ༥ པའི་ཚེས་ ༢༠ ཉིན་ལས་མི་དང་འཕྲུལ་ཆས་ཆེད་གཏོང་གིས་ལས་གཞི་མགོ་འཛུགས་ཀྱི་མཛད་སྒོ་བསྡུས་ཡོད་སྟབས། ས་གནས་བོད་མི་ཚོས་ས་བརྐོ་རྡོ་སློག་བྱས་ཏེ་ས་འོག་ཕུག་ལམ་བཟོས་ན་ས་གནས་མི་མང་གི་འཚོ་བར་བརྡབ་གསིག་དང་ཁོར་ཡུག་ལ་གཏོར་སྐྱོན་ཐེབས་ངེས་ཡིན་སྟབས། ལས་གཞི་དེ་མཚམས་འཇོག་བྱེད་དགོས་པའི་ཞུ་གཏུག་རིམ་པར་བྱས་ཀྱང་། གཞུང་གིས་ཉན་འཇོག་མ་བྱས་པར་ལས་གཞི་མགོ་འཛུགས་བྱས་ཡོད་པ་མ་ཟད། བཙན་ཤེད་ཀྱིས་ཁྱིམ་ཚང་མང་པོ་གནས་སྤོར་དུ་བཅུག་པ་དང་སྡོད་ཁང་མང་པོ་གས་ཞིག་ཕྱིན་པ། ཁག་ཅིག་ལ་རྡིབ་སྐྱོན་བྱུང་བ་སོགས་ས་གནས་མི་མང་ལ་བརྡབ་གསིག་ཆེན་པོ་བཏང་ཡོད་སྟབས། འདས་ལོའི་ཕྱི་ཟླ་ ༡༢ ཚེས་ ༢༧ ཉིན་ས་གནས་བོད་མི་ ༡༠༠ ཡས་མས་ཤིག་ས་འོག་ཕུག་ལམ་རྒྱག་སར་འཛོམས་ཏེ་བཀག་འགོག་བྱས་ཡོད་འདུག གསར་འགོད་པ། པདྨ་མཚོ།

རང་ལུས་མེར་བསྲེཊ་བྱས་ན་རོཊ་དངུལ་མང་དུ་གཏོང་གི་འདུག་ཟེར།

རྒྱ་གཞུང་ལ་ལྐོག་ནས་བསྒྲུབ་རྒྱུ་དང་ཁ་ནས་བཤད་རྒྱུ་གཉིས་ཡོད་སྟབས། དེང་སང་རང་ལུས་མེར་བསྲེགས་ཀྱི་གནད་དོན་བྱུང་སྐབས་འཛུགས་སྐྲུན་བྱེད་རྒྱུ་དང་རོགས་དངུལ་སྦྱིན་རྒྱུ་ཇེ་མང་དུ་གཏོང་གི་འདུག་ཟེར། རྒྱ་གཞུང་གིས་བོད་པའི་དགོན་པ་ཁག་ཏུ་གྲྭ་བ་ཚོད་འཛིན་བྱེད་ཀྱིན་པའི་སྲིད་བྱུས་ལ་ངོ་རྒོལ་བྱས་མཐར། བོད་ནང་སྡོད་མ་ཐུབ་པར་རྒྱ་གར་ལ་བཙན་བྱོལ་དུ་འབྱོར་ཡོད་པའི་རྔ་པ་ཀིརྟི་དགོན་པའི་གྲྭ་བ་མིང་བརྗོད་འདོད་མེད་མཁན་ཞིག་གིས་གསར་འགོད་པར་ངོ་སྤྲོད་གནང་བ་ལྟར་ན། ༢༠༡༡ ལོར་རྔ་པ་ཀིརྟི་དགོན་གྱི་དགེ་འདུན་པ་ཡོངས་ནས་རྒྱ་གཞུང་གི་གྲྭ་བའི་གྲངས་འབོར་ཚོད་འཛིན་བྱས་པའི་སྲིད་བྱུས་ལ་ངོ་རྒོལ་བྱས་པའི་སྐོར་བརྗོད་དོན། “ སྤྱིར་བཏང་ཕྱི་ལོ་ ༢༠༠༨ ལོ་ནས་བཟུང་རྒྱ་གཞུང་གིས་གྲྭ་བའི་ཐོབ་ཐང་ལག་ཁྱེར་ཞིག་བཟོས་ཏེ། གཞུང་གི་ལས་བྱེད་དང་དམག་མི་མང་པོ་ ‘ལས་དོན་རུ་ཁག’ དགོན་ནང་ཡོང་ནས་ རང་ལོ་ ༡༨ མ་སོན་པའི་གྲྭ་གཞོན་དང་། ལོ་ ༦༠ བརྒལ་ཡོད་པའི་རྒན་པ་ཚོར་ཚོགས་སྐལ་སྤྲོད་མི་ཆོག་པ་དང་། དགོན་ནང་དུ་སྡོད་ཀྱང་མི་ཆོག་པའི་བཀའ་རྒྱ་བཏང་སྟེ་མང་པོ་ཞིག་ཕྱིར་འཕུད་བཏང་ཡོད་ཀྱང་། ལས་དོན་རུ་ཁག་ཟེར་བ་དེ་ཕྱིར་ལོག་རྗེས་གྲྭ་བ་ཚང་མ་བསྐྱར་དུ་དགོན་ནང་དུ་བསླེབས་ཡོད། ༢༠༡༡ ལོར་གྲྭ་བ་ཚོར་ཁྲིམས་ལུགས་གོ་རྟོགས་སྐྱོ་ཚུལ་བརྗོད་དེ་རང་ལོ་ ༡༨ ནས་ ༣༠ བར་གྱི་གྲྭ་བ་ ༡༠༠༠ ཙམ་ཁྲིམས་ལུགས་སྦྱོང་ས་ཞིག་ཏུ་འཁྲིད་རྒྱུ་ཡིན་སྐོར་ཞིག་གྲག་ཀྱང་རྗེས་སུ་ལག་བསྟར་བྱས་མ་སོང་ཡང་། སྐབས་དེར་དགོན་པའི་ནང་ཆབ་སྲིད་སློབ་གསོ་གཏོང་མཁན་ ༦༠༠ ཙམ་གྲྭ་ཤག་ཁང་ཤར་རེ་རེ་བྱས་ནས་གཏན་སྡོད་བྱས་ཡོད་པ་རེད” ཅེས་བརྗོད་བྱུང་། གྲྭ་བ་དེས་སྐབས་དེའི་དོན་རྐྱེན་བྱེ་བྲག་པ་ཞིག་གི་སྐོར་བརྗོད་དོན། “ ལོ་དེའི་ཕྱི་ཟླ་ ༤ ཚེས་ ༢༡ ཉིན་མུན་རུབ་གྲབས་ཡོད་སྐབས་གྲྭ་བ་ཡོངས་རྫོགས་དགོན་པའི་སྒོ་ཆེན་མདུན་དུ་ཕྱིན་ཏེ། ང་ཚོར་སློབ་གསོ་རྒྱག་དགོས་ན་དགོན་པའི་ནང་དུ་རྒྱག་རོགས། ང་ཁྱིམ་དང་ཁ་གྱེས་ཏེ་ཐར་བ་དོན་དུ་གཉེར་ཆེད་དགོན་ནང་དུ་ཡོང་བ་ཡིན། དགོན་པ་ནི་ང་ཚོའི་ཁྱིམ་ཚང་ཡིན་སྟབས་གཞན་གང་དུའང་འགྲོ་ས་མེད་ལ། འགྲོ་རྒྱུའང་མིན་ཞེས་སྐད་འབོད་བྱེད་སྐབས། དྲག་ཆས་ཉེན་རྟོག་པ་མང་པོས་དགོན་པའི་མཐའ་སྐོར་ཞིང་། ཞིང་ཆེན་དང་ཁུལ། རྫོང་སོགས་ཀྱི་མགོ་ཁྲིད་དང་། དགོན་པའི་ཆོས་ལུགས་དོ་དམ་ཨུ་ཡོན་ལྷན་ཁང་གི་མི་སྣ་སོགས་འབྱོར་ཏེ་སློབ་གསོ་བརྒྱབ་སོང་། ཡིན་ནའང་གྲྭ་བ་ཚོས་སློབ་གསོར་ཉན་རྒྱུ་ཕར་ཞོག་ཁོ་ཚོའི་ཁྲོད་བོད་རིགས་ཁ་ཤས་ཡོད་པ་དེ་ཚོར། ཁྱོད་ཚོ་རྒྱ་ནག་གི་རྒྱུག་ཁྱི་བྱས་ཏེ་མི་རིགས་ཀྱི་ཞབས་འདྲེན་རེད་ཟེར་པ་སོགས་ལབ་སོང་། ཅུང་ཙམ་རྗེས་རྔ་པ་ཁུལ་གྱི་ཁུལ་དཔོན་གྱིས་གྲྭ་བ་གཅིག་ཀྱང་ཁྲིད་རྒྱུ་མིན་ཞེས་ཡི་གེ་བྲིས་ཏེ་མིང་རྟགས་བཀོད་སོང་། འོན་ཀྱང་ཉིན་དེའི་མཚན་གྱི་ཆུ་ཚོད་ ༡༢ ཙམ་ལ་གློ་བུར་དུ་དམག་མིས་དགོན་པའི་གྲྭ་ཤག་རེ་རེ་བཞིན་སྔོག་བཤེར་བྱས་ཤིང་། ༸རྒྱལ་བ་རིན་པོ་ཆེའི་སྐུ་པར་དང་བོད་དོན་དང་འབྲེལ་བའི་ཅ་དངོས་ཡོད་པ་ཚང་མ་འཕྲོག་སོང་། ཕྱི་ཉིན་ཞོགས་པར་ལས་བྱེད་ཅིག་ཡོང་སྟེ ‘མདང་དགོང་གི་གནས་ཚུལ་དེ་ཕྱི་ལོགས་སུ་མ་བཤད། ཁྱེད་རང་ཚོ་ལྷོད་ལྷོད་བྱས་ནས་སྡོད། སྐྲག་དགོས་པ་མ་རེད། ད་ཚང་མ་འགྲིག་སོང’ ཟེར། ཕྱིས་སུ་ཤེས་རྟོགས་བྱུང་བར་མཚོ་སྔོན་དང་ཡུལ་ཤུལ་སོགས་ཞིང་ཆེན་གཞན་ནས་ཡོང་བའི་གྲྭ་བ་ ༣༠༠ ལྷག་མཚན་མོ་དེར་འཛིན་བཟུང་བྱས་འདུག དེ་དག་ཟླ་གཉིས་ལྷག་ལ་བཀག་ཉར་གྱིས་ཆབ་སྲིད་སློབ་གསོ་སྤྲད་རྗེས་སོ་སོའི་ཕ་ཡུལ་དུ་བསྐྱལ་ནས་ཕྱིར་ཡོང་མི་ཆོག་པ་བཟོས་འདུག དེ་ནས་དགོན་པར་ལྷག་ཡོད་པའི་རང་ལོ་ ༡༨ མ་ལོན་པའི་གྲྭ་བ་ཚང་མ་སློབ་གྲྭར་འགྲོ་དགོས་པ་དང་། གལ་སྲིད་སློབ་གྲྭར་མ་སོང་ན་རོགས་དངུལ་མེད་པར་གཏོང་རྒྱུ་དང་། དངུལ་གྱི་ཉེས་ཆད་གཅོད་རྒྱུ། ཁྱིམ་ཚང་དེར་སློབ་མ་ཡོད་ན་སློབ་གྲྭར་འགྲོ་མི་ཆོག་པ་བཟོ་རྒྱུའི་འཇིགས་སྐུལ་བྱས་སོང་། ”ཞེས་བརྗོད་བྱུང་། རྒྱ་གཞུང་གིས་རང་ལུས་མེར་བསྲེགས་བྱུང་བའི་ཁྱིམ་ཚང་དང་སྡེ་བ་ལ་སྔར་ལས་རོགས་སྐྱོར་དང་འཛུགས་སྐྲུན་བྱས་ཏེ་བསླུ་བྲིད་གཏོང་གི་ཡོད་སྐོར་ལ་ཁོང་གིས། “དང་ཐོག་རྒྱ་གཞུང་གིས་སྡེ་བ་དང་ཁྱིམ་ཚང་ཞིག་གི་ནང་རང་ལུས་མེར་བསྲེགས་གནད་དོན་བྱུང་ཚེ། གཞུང་གི་རོགས་དངུལ་མེད་པ་བཟོ་རྒྱུ་ཡིན་ཞེས་དྲག་པོ་བཤད་ནས་ཚོད་ལྟ་བྱས་པ་རེད། ཡིན་ནའང་། རྒྱ་གཞུང་ལ་ལྐོག་ནས་བསྒྲུབ་རྒྱུ་དང་ཁ་ནས་བཤད་རྒྱུ་གཉིས་ཡོད་སྟབས། ཡིན་ནའང་དེང་སྐབས་གྲོང་པ་ཞིག་ལ་རང་ལུས་མེར་བསྲེགས་ཀྱི་གནད་དོན་ཞིག་བྱུང་མ་ཐག གྲོང་པ་དེར་འཛུགས་སྐྲུན་དང་རོགས་དངུལ་སོགས་སྔར་ལས་མང་དུ་གཏོང་གི་འདུག” ཅེས་སོགས་བརྗོད་བྱུང་། རང་ལུས་མེར་བསྲེགས་ཀྱི་འབྱུང་རྐྱེན་སྐོར་ལ་ཁོ་རང་སྒེར་གྱི་བསམ་ཚུལ་བརྗོད་དོན།  “དགུ་བཅུ་གོ་གྲངས་ནས་བཟུང་ཀིརྟི་དགོན་དུ་རྒྱལ་གཅེས་ཆོས་གཅེས་ཀྱི་ལས་འགུལ་སྤེལ་མགོ་བརྩམས་ཏེ། ལོ་རེ་བཞིན་དམ་དྲག་ཤུགས་ཆེ་རུ་ཕྱིན་ཏེ་བོད་མི་ཚོའི་སེམས་ཀྱི་རྨ་ཁ་ཇེ་ཆེར་འགྲོ་བཞིན་ཡོད་པ་རེད། སྤྱི་ཡོངས་ཀྱི་ཆ་ནས་བོད་མི་རྒན་གཞོན་དབྱེ་བ་མེད་པར་སེམས་སུ་ནོར་བུ་ཞིག་ཡོད་པ་༸རྒྱལ་བ་ཡིད་བཞིན་ནོར་བུ་རེད། ཁོང་དགུང་ལོ་བདུན་ཅུ་དོན་གྲངས་སུ་ཕེབས་ཟིན་པ་དང་། ནམ་ཞིག་མིའི་གཟུགས་ཀྱིས་དགོངས་པ་གཞན་དོན་དུ་གཤེགས་འགྲོ་རྒྱུ་ཡིན་སྟབས། གཞིས་ལུས་བོད་མི་ཚོའི་སེམས་སུ་ཁོང་གི་ཞལ་མཇལ་བ་དང་གསུང་ཐོས་པའི་སྐལ་བ་ལྡན་རྒྱུ་མ་རེད་བསམ་ནས་ཆུ་ཚོད་སྐར་མ་རེ་རེ་བཞིན་དུ་སེམས་སྡུག་ཆེ་རུ་འགྲོ་བཞིན་ཡོད་པ་རེད། རང་ལུས་མེར་སྲེག་མཁན་ཚང་མའི་འབོད་སྒྲ་དང་པོ་༸རྒྱལ་བ་རིན་པོ་ཆེ་བོད་ལ་ཕེབས་འཇུག་དགོས་པ་དེ་ཡིན་ལ། དེ་ནས་ཆོས་ལུགས་དང་སྐད་ཡིག སྨྲ་བརྗོད་བཅས་རང་དབང་དགོས་ཟེར་གྱི་ཡོད་པ་རེད”ཅེས་བརྗོད་སོང་། ཡང་ཁོང་གིས་རྒྱ་གཞུང་གིས་རྔ་པ་རྫོང་ཁོངས་ཀྱི་འབྲོག་པ་མང་པོ་ཞིག་གྲོང་རྡལ་ཅན་དུ་སྒྱུར་བཞིན་པའི་ཁར། མང་པོ་ཞིག་གིས་རང་འགུལ་ཐོག་སྒོ་ཕྱུག་རྟ་ནོར་ལུག་གསུམ་སྡེབ་ཚོང་བྱས་ཏེ་གྲོང་ཁྱེར་དུ་གནས་སྤོར་བྱས་ཏེ། མི་རབས་དང་དུས་རབས་མང་པོ་བརྒྱུད་པའི་འབྲོག་པའི་རིག་གནས་འཚོ་བ་རྩ་མེད་ཆགས་ཀྱི་ཡོད་པ་དང་། གནས་སྤོར་བྱས་པའི་འབྲོག་པ་དེ་དག་གྲོང་ཁྱེར་དུ་བསླེབས་རྗེས་ཤེས་ཡོན་དང་སྐད་ཡིག་གང་ཐད་ནས་དཀའ་ངལ་འཕྲད་ཀྱི་ཡོད་པ་མ་ཟད། འཚོ་བའི་གནས་སྟངས་ཀྱང་སྔར་ལས་ཇེ་ཞན་དུ་ཕྱིན་ཏེ་ན་གཞོན་མང་པོ་ལས་མེད་ཆགས་ཀྱི་ཡོད་སྐོར་སོགས་བརྗོད་བྱུང་།  གསར་འགོད་པ། པདྨ་མཚོ།

བོད་ཕྱི་ལོཊ་ལ་རེ་བ་ཆེན་པོ་རྒྱག་གི་མེད་པ་དངོས་ཡོད་རེད།

ཉེ་ཆར་བོད་ནང་གཉེན་འཕྲད་དུ་སྐྱོད་མཁན་ཞིག་གི་མཐོང་ཐོས་བརྗོད་པ་ལྟར་ན། དེང་སྐབས་བོད་ནང་གི་འཛུགས་སྐྲུན་དང་དགོས་མཁོའི་ཡོ་བྱད་སོགས་ཡར་རྒྱས་ཆེན་པོ་ཕྱིན་ཡོད་ཀྱང་ནང་བསམ་བློའི་གནས་སྟངས་སྐྱོ་བོ་ཡིན་པའི་མཐོང་སྣང་བྱུང་སོང་ཟེར།     ཉེ་ལམ་གསར་འགོད་པས་འདི་ལོའི་ཕྱི་ཟླ་ ༥ པའི་ནང་བོད་ནང་གཉེན་འཕྲད་དུ་ཕྱིན་ཏེ་ཕྱིར་རྒྱ་གར་ནང་ལོག་སྟེ། ད་ལྟ་ངྷ་རམ་ས་ལར་བསྡད་ཡོད་ཅིང་ཕ་ཡུལ་མདོ་སྨད་བླ་བྲང་ཕྱོགས་ནས་ཡིན་པའི་བུ་མོ་བསྟན་འཛིན་ཆོས་དབྱངས་ལགས་སུ། བོད་ནང་བསྐྱོད་པའི་མཐོང་ཐོས་མྱོང་གསུམ་སྐོར་ལ་བཅར་འདྲི་ཞུས་ཡོད། ཁོ་མོ་ཐེངས་འདིར་བོད་ནང་ཕྱིན་ཏེ་ཟླ་ ༣ ཙམ་རིང་བསྡད་ཡོད་པ་དང་། མདོ་སྨད་ཕྱོགས་ཀྱི་རྨ་ལྷོ་སོག་རྫོང་དང་རྨ་ཆུ། མགོ་ལོག རྔ་པ། རེབ་གོང་། གཅན་ཚ། བ་ཡན། ཆབ་ཆ། མང་ར་རྫོང་། སྐུ་འབུམ། སྟག་འཚེར་སོགས་སུ་ཕྱིན་ཡོད་འདུག     བསྟན་འཛིན་ཆོས་དབྱངས་ལགས་ ༢༠༠༠ ལོར་རྒྱ་གར་ནང་ཐོག་མ་ཡོང་སྐབས་དང་བསྡུར་ན་དེང་སྐབས་བོད་ནང་འགྱུར་ལྡོག་ཆེན་པོ་ཕྱིན་ཡོད་པ་དང་། མོ་རང་སྐྱོད་སའི་བོད་པའི་ས་ཁུལ་ཁག་ཏུ་རྒྱ་གཞུང་གིས་གཞུང་ལམ་འཛུགས་སྐྲུན་དང་སྡོད་ཁང་གསར་རྒྱག དེ་བཞིན། ཆུ་དང་གློག་སོགས་ཀྱི་མཐུན་རྐྱེན་ཡར་རྒྱས་ཆེན་པོ་བཏང་ཡོད་པ་མ་ཟད། མི་མང་རང་ངོས་ནས་ཀྱང་དཔལ་འབྱོར་གྱི་གནས་སྟངས་ཡག་ཏུ་ཕྱིན་ཏེ། ཟས་གོས་དང་འགྲོ་འདུག་སྤྱོད་གསུམ་ཐོག་འཕོ་འགྱུར་ཆེན་པོ་ཕྱིན་ཡོད་པའི་མྱོང་ཚོར་བྱུང་འདུག     གནས་སྟངས་གཞན་ཞིག་ནི། བོད་པའི་ཁྱིམ་ཚང་མང་པོ་ཞིག་རྒྱ་གཞུང་གིས་བཙན་དབང་གིས་གྲོང་ཁྱེར་དུ་གནས་སྤོ་བྱེད་བཅུག་པ་དང་། བོད་པ་རང་ངོས་ནས་གྲོང་ཁྱེར་དུ་གཞིས་སྤོ་བྱས་པ་སོགས་ཀྱིས། བོད་པའི་སྲོལ་རྒྱུན་གྱི་འཚོ་བ་རོལ་སྟངས་དང་། ཡུལ་སྲོལ་གོམས་གཤིས་མང་པོ་ཞིག་ལ་འགྱུར་བ་ཐེབས་ཡོད་པ་དང་། འབྲོག་ཕྱོགས་སུ་རྒྱ་གཞུང་གིས་རྩྭ་ས་བགོ་འགྲེམས་དང་ཕྱུགས་ཟོག་ཚོད་འཛིན་བྱས་ཏེ་འབྲོག་པའི་ཕྱུགས་ཟོག་ཇེ་ཉུང་དུ་ཕྱིན་ཡོད་པ་དང་། འབྲོག་པ་ཚོས་ཀྱང་རོང་པའི་འཚོ་བ་སྐྱེལ་སྟངས་མང་པོ་ཞིག་ལག་ལེན་མི་བྱེད་ཀ་མེད་ཆགས་ཡོད་པ་མ་ཟད། ཤ་མར་སོགས་ཀྱང་ཁྲོམ་ནས་ཉོ་དགོས་པའི་གནས་སྟངས་མཐོང་རྒྱུ་འདུག་ཟེར།      ཁོ་མོས་བོད་ནང་གི་བོད་མི་ཚོའི་ཕྱི་དངོས་པོ་དང་ནང་བསམ་བློའི་ཧེ་བག་སྐོར་ནས་གླེང་དོན། “ དེང་སྐབས་བོད་ནང་གི་དཔལ་འབྱོར་ཡར་རྒྱས་ཕྱིན་ཡོད་པ་དེ་དངོས་ཡོད་གནས་ཚུལ་རེད། མི་ཚང་མ་ཕྱུག་པོ་ཆགས་འདུག་ལབ་ན་མ་འགྲིག་པ་མི་འདུག སྒོར་མོ་བེད་སྤྱོད་གཏོང་སྟངས་དང་གྱོན་ཆས་སོགས་ལ་བལྟས་ན་ཧང་སང་དགོས་པ་ཞིག་རེད། དེང་སྐབས་བོད་མི་མང་པོ་ཞིག་རྒྱ་ནག་བྱང་རྒྱུད་ཀྱི་གྲོང་ཁྱེར་ཆེ་ཁག་དང་། ལྷག་པར་དུ་ཕྱིའི་རྒྱལ་ཁབ་ཁག་ཏུ་སྤྲོ་འཆམ་ལ་འགྲོ་མཁན་མང་པོ་འདུག ཡིན་ནའང་ནང་བསམ་བློའི་ཕྱོགས་ནས་ད་དུང་ཡར་རྒྱས་ཆེན་པོ་འགྲོ་ཐུབ་ཀྱི་མི་འདུག བོད་པ་ནང་ཁུལ་འཁྲུག་འཛིང་དང་ཕྲག་དོག་འགྲན་རྩོད་ཤུགས་ཆེན་པོ་འདུག་ལ། སྐད་ཆ་བཤད་སྟངས་ཀྱང་ཧ་ཅང་སྐྱོ་བོར་མཐོང་སོང” ཞེས་བརྗོད་བྱུང་།      ཁོང་མོས་བོད་ནང་གི་དགོན་སྡེ་ཁག་གི་མཐོང་ཐོས་བརྗོད་དོན། “ ང་རང་བླ་བྲང་དང་རྔ་པ། བྱ་ཁྱུང་། སྐུ་འབུམ། རོང་བོ་དགོན་ཆེན་སོགས་སུ་ཕྱིན་པ་ཡིན། གྲྭ་བའི་གྲངས་འབོར་ཧ་ཅང་མང་པོ་འདུག ཡིན་ནའང་བསླབ་པ་སློབ་གཉེར་གྱི་གནས་སྟངས་ཧ་ཅང་སྐྱོ་བོ་ཆགས་མེད་འགྲོ་བསམ་པ་ཞིག་བྱུང་སོང་། གང་ཡིན་ཟེར་ན་གྲྭ་བའི་ཁྲོད་དུ་དབྱར་རྩྭ་དགུན་འབུའི་ཚོང་རྒྱག་མཁན་དང་། རླངས་འཁོར་དང་སྦག་སྦག་གི་ཚོང་རྒྱག་མཁན། མངོན་གསལ་དོད་པོས་ཚོང་ཁང་དང་ཟ་ཁང་བཟུང་ཡོད་པའང་མང་པོ་མཐོང་སོང་། གྲྭ་བ་ཚོའི་བཞུགས་ཤག་ཏུ་བརྙན་འཕྲིན་དང་གློག་ཀླད། ལག་ཐོག་ཁ་པར་སོགས་དེང་གི་གྲོང་ཁྱེར་ནང་གི་མི་ལས་ལྷག་པ་འདུག དེ་དག་གི་རྒྱུ་ཆ་དང་ཚོང་རྟགས་ཀྱང་སྐད་གྲགས་ཅན་རྐྱང་རྐྱང་རེད། ” ཅེས་བརྗོད་སོང་།      བསྟན་འཛིན་ཆོས་དབྱངས་ལགས་ཀྱིས་བོད་ནང་གི་ཤེས་ཡོན་སློབ་གསོའི་གནས་སྟངས་ཇེ་བཟང་དུ་ཕྱིན་ཡོད་སྐོར་བརྗོད་པ་ལྟར་ན། དེང་སྐབས་ཕྲུ་གུ་སློབ་གྲྭར་མ་བཏང་ཚེ་ནང་མིར་ཉེས་ཆད་གཅོད་པ་དང་། དམའ་འབྲིང་(འཛིན་གྲྭ་བཅུ་པ།)སློབ་མཐར་ཕྱིན་པའི་བར་དུ་སློབ་ཡོན་སྤྲོད་མི་དགོས་སྟབས་ཕྲུ་གུ་སློབ་གྲྭར་སྐྱོད་མ་མྱོང་མཁན་ཧ་ལམ་མེད་པ་དང་། བོད་ཡིག་རྒྱ་ཡིག་ཙམ་མིན་པར། སློབ་གྲྭ་ཁག་ནང་དབྱིན་ཡིག་དང་གློག་ཀླད་སོགས་ཀྱང་ཤུགས་ཆེན་པོ་འཁྲིད་སྤེལ་བྱེད་ཀྱི་ཡོད་སྟབས་གཞོན་སྐྱེས་ཁྲོད་དབྱིན་ཡིག་ཤེས་མཁན་མང་པོ་ཡོད་པ་དང་། དབྱིན་ཡིག་དང་གློག་ཀླད་བརྒྱུད་འཛམ་གླིང་གི་གནས་ཚུལ་ཡང་གང་ལ་གང་འཚམ་ཤེས་ཐུབ་ཀྱི་ཡོད་འདུག      ཡང་ཁོ་མོར་བོད་ནང་གི་བོད་མི་ཚོས་བཙན་བྱོལ་བོད་མིར་ལྟ་སྟངས་གང་འདྲ་ཡོད་མེད་དྲིས་པར་ཁོ་མོས། “ ངས་ཐེངས་འདིར་བོད་ནང་གི་ཤེས་ཡོན་པ་དང་གྲྭ་བ། མི་མང་དཀྱུས་མ། སློབ་ཕྲུག་བཅས་མི་མང་པོ་ཞིག་ལ་ཁ་བརྡ་བྱས་པ་ཡིན། དངོས་ཡོད་གནས་ཚུལ་བཤད་པ་ཡིན་ན། བོད་ནང་གི་བོད་མི་ཚོས་ཕྱི་ལོགས་ལ་རེ་བ་རྒྱག་གི་མི་འདུག འདིའི་ཐད་ནས་མི་འགའ་རེ་ལ་ཁ་རྩོད་ཀྱང་བརྒྱབ་མྱོང་ཡོད། ‘ཁྱོད་རང་ཚོས་གཅིག་ཀྱང་འཇོན་གྱི་མི་འདུག ཁྱོད་ཚོ་༧རྒྱལ་བ་རིན་པོ་ཆེ་ལ་བརྟེན་བསྡད་ཡོད་པ་རེད། ཁྱོད་ཚོས་རང་ཁ་རང་གསོ་ཙམ་ཡང་ཐུབ་ཀྱི་མི་འདུག་ཟེར’ ཅེས་བརྗོད་སོང་། ཡང་རེ་ཟུང་གིས། ‘ཁྱོད་ཚོ་རང་དབང་ལུང་པ་ནས་སྐད་འབོད་རྒྱག་རྒྱུ་ལས་གཅིག་ཀྱང་འཇོན་གྱི་མི་འདུག ང་ཚོས་བོད་ནང་འཐབ་རྩོད་མ་བྱས་པ་ཡིན་ན་བོད་དོན་ཟེར་བ་དེ་ཕལ་ཆེར་མེད་པ་ཆགས་འགྲོ་ས་རེད’ ཅེས་རྗོད་མཁན་ཡང་བྱུང་སོང་ལ། ཕྱི་ལོགས་ནས་ཆབ་སྲིད་ལས་འགུལ་འདྲ་མིན་སྤེལ་ཏེ་བོད་ནང་གནོད་སྐྱེལ་གྱི་འདུག་ཟེར་མཁན་ཡང་བྱུང་སོང་། སྤྱིར་བཏང་འདི་མི་གཅིག་གཉིས་ཀྱི་སྐད་ཆ་ཡིན་ཡང་། སྤྱི་ཡོངས་ནས་བལྟས་ཀྱང་དེང་སྐབས་བོད་ནང་གི་བོད་མི་ཚོས་ཕྱི་ལོགས་ལ་རེ་བ་ཆེན་པོ་རྒྱག་གི་མེད་པ་དངོས་ཡོད་གནས་སྟངས་རེད་བསམ་བསམ་ཞིག་བྱུང་སོང་། ” ཞེས་བརྗོད་བྱུང་། གསར་འགོད་པ། དོན་གོ

སྐད་འཕྲིན་བེད་སྤྱོད་མ་བཏང་སྔོན་ལ་བསམ་བློ་ཐོངས་ཟེར།

ངྷ་སའི་བོད་དོན་ལས་འགུལ་བསྟི་གནས་ཁང་གིས་ངོ་སྤྲོད་གནང་བ་ལྟར་ན། དེང་སྐབས་རྒྱལ་སྤྱིའི་ཐོག་དར་ཁྱབ་ཆེན་པོ་འགྲོ་བཞིན་པའི་སྐད་འཕྲིན་དང་ལའེན་གཉིས་རྒྱ་ནག་གི་ལག་ཆ་ཞིག་ཆགས་ཡོད་ཚུལ་དང་། ཁཱ་ཁོ་དང་ཝོསི་ཨབ་གཉིས་ཅུང་བདེ་འཇགས་ཡིན་སྐོར་ངོ་སྤྲོད་བྱས་སོང་། ཁ་སང་ཉིན་རྒྱབ་ཆུ་ཚོད་ ༣།༡༥ ཐོག་ངྷ་རམ་ས་ལའི་བོད་དོན་ལས་འགུལ་བསྟི་གནས་ཁང་གི་འགན་འཛིན་བཀྲས་མཐོང་ལྷ་སྒྲོན་ལགས་དང་། བསྟི་གནས་ཁང་གི་གློག་ཀླད་ཆེད་མཁས་པ་བློ་བཟང་རྒྱ་མཚོ་སྲིད་ཐར་ལགས་རྣམ་གཉིས་ཀྱིས་༼སྲུང་འཁོར༽ཞེས་པའི་ཚགས་པར་ཞིག་འགྲེམས་སྤེལ་དང་འབྲེལ། དེང་སྐབས་བོད་ཕྱི་ནང་གཉིས་སུ་དར་ཁྱབ་ཆེན་པོ་འགྲོ་བཞིན་པའི་སྐད་འཕྲིན་སོགས་སྤྱི་ཚོགས་དྲ་འབྲེལ་རིགས་ལ་དོགས་ཟོན་གཟབ་ནན་བྱ་དགོས་པའི་སྐོར་ལ་གསར་འགོད་ལྷན་ཚོགས་ཤིག་བསྐྱངས་སོང་། བསྟི་གནས་ཁང་གི་འགན་འཛིན་བཀྲས་མཐོང་ལྷ་སྒྲོན་ལགས་ཀྱིས་ངོ་སྤྲོད་གནང་བ་ལྟར་ན། གསར་དུ་ཐོན་པའི་བརྡ་འཕྲིན་ཚན་རྩལ་གྱི་མཉེན་ཆས་སྐད་འཕྲིན་དེ་རྒྱ་ནག་དང་རྒྱ་གར་གཙོས་རྒྱལ་ཁབ་མང་པོའི་ནང་ལོ་ན་ ༡༦ ཡན་གྱི་ན་གཞོན་དང་། ལྷག་དོན་བོད་ཕྱི་ནང་གཉིས་སུ་བཀོལ་སྤྱོད་ཤུགས་ཆེན་བྱེད་ཀྱི་ཡོད་སྟབས། ང་ཚོས་སྐད་འཕྲིན་འདི་སུས་བཟོས་མེད་དང་སུས་སྟངས་འཛིན་བྱེད་ཀྱི་ཡོད་མེད་ཧ་གོ་བ་བྱས་ཏེ་རང་སྲུང་བདེ་འཇགས་ཐོག་གཟབ་ནན་བྱེད་རྒྱུ་གལ་ཆེན་ཡིན་སྐོར་དང་། དེ་ཡང་། ཁོ་མོས་ཉེ་ཆར་ངྷ་རམ་ས་ལར་སྡོད་མཁན་ཞིག་དང་བོད་ནང་གི་ནང་མི་ཚོ་དང་གླེང་མོལ་བྱེད་སའི་སྐད་འཕྲིན་གྱི་ཚོགས་པའི་ནང་དུ་རྒྱ་མི་ཞིག་ལྐོག་འཛུལ་བྱས་ཏེ། རྒྱ་སྐད་ཐོག་ “དེ་ལ་དུས་ཚོད་ཅི་ཙམ་རེད། ང་ལ་ད་ལྟ། ཏོག་ཙམ་རྗེས་ནས་ཆུ་ཚོད་ 12.20 །12.50 དང་། ད་དུང་1.30 བཅས་ཡོད། དུས་བགོས་ལྟར་ན་འདི་གསུམ་ཡོད། མ་གཏོགས་ད་ལྟ་རང་ལས་ཀ་མེད།” ཅེས་པ་ཞིག་བསྐུར་ཡོད་སྟབས། ནང་མི་སྤུན་མཆེད་ཚོས་ཞིབ་འཇུག་བྱས་པ་བརྒྱུད་སྐད་འཕྲིན་དེ་རྒྱ་གར་ནང་ཡོད་པའི་སྤུན་མཆེད་དེས་བཏང་བ་མིན་པ་ཤེས་རྟོགས་བྱུང་ཡོད་ཅིང་། རྒྱ་ནག་གཞུང་གིས་བོད་མི་སྒེར་གྱི་སྐད་འཕྲིན་ནང་སིམ་འཛུལ་གྱིས་སྐད་ཆ་དང་གནས་ཚུལ། ཆབ་སྲིད་ལས་འགུལ་བཅས་ཀྱི་སྐོར་ལ་ལྐོག་བལྟ་དང་ལྐོག་ཉན་བྱེད་ཀྱི་ཡོད་པ་གསལ་པོ་ཡིན་སྟབས། སོ་སོའི་ལག་ཁྱེར་ཁ་པར་དང་གློག་ཀླད་སོགས་ནི་སོ་སོའི་དམིགས་ཡུལ་དང་ཁེ་ཕན་སྒྲུབ་བྱེད་ཅིག་ཆགས་དགོས་པ་ལས་སོ་སོ་གཡོ་ཚོང་བྱེད་པའི་ཅ་དངོས་ཤིག་ཏུ་མི་འགྱུར་ཐབས་ལ་འབད་བརྩོན་བྱེད་དགོས་སྐོར་བརྗོད་སོང་།  དེ་རྗེས་བསྟི་གནས་ཁང་གི་གློག་ཀླད་ཆེད་མཁས་པ་བློ་བཟང་རྒྱ་མཚོ་ལགས་ཀྱིས། ཁོང་ཚོའི་བསྟི་གནས་ཁང་གི་ངོས་ནས་ཁེ་ན་ཌའི་གཙུག་ལག་སློབ་ཆེན་ཞིག་གི་ཆབ་འབངས་རྟོག་ཞིབ་སྡེ་ཚན་( Citizen Lab) དང་མཉམ་འབྲེལ་གྱིས་འདས་པའི་ཟླ་ཤས་རིང་ཞིབ་འཇུག་བྱས་ཏེ། ༢༠༡༣ ལོའི་ཟླ་ ༡༡ ནང་འདོན་སྤེལ་བྱས་པའི་སྙན་ཐོ་ (Asia chat; analyzing information controls and privacy in Asian messaging Application) ཞེས་པའི་ནང་། བོད་མི་ཚོས་བཀོལ་སྤྱོད་ཤུགས་ཆེན་བྱེད་བཞིན་པའི་སྐད་འཕྲིན་ ( Wechat)དང་། ལའེན་ ( Line)ཁཱ་ཁོ།( kakao) ཝོསི་ཨབ་ ( whatsup)བཞི་ཨེ་ཤ་ཡའི་ནང་བཀོལ་སྤྱོད་བྱེད་མཁན་ས་ཡ་ ༡༠༠ ལྷག་ཡོད་པ་དང་། སྐད་འཕྲིན་དེ་རྒྱ་ནག་གིས་བཟོས་པ་དང་། ལའེན་ཉི་ཧོང་ནས་བཟོས་པ། ཀཱ་ཁཱོ་ཀོ་རི་ཡཱ་ནས་བཟོས་པ་བཅས་གསལ་བོ་བྱུང་ཡོད་ཀྱང་། ལའེན་ཞེས་པ་དེ་རྒྱལ་སྤྱིའི་ནང་ལ་བེད་སྤྱོད་གཏོང་སྐབས་འགོག་རྐྱེན་གང་ཡང་མེད་ཀྱང་། རྒྱ་ནག་དང་བོད་ནང་བེད་སྤྱོད་གཏོང་སྐབས་མཉེན་ཆས་དེ་མ་འདྲ་བ་ཞིག་ཆགས་ཀྱི་ཡོད་པ་དང་། ལྷག་པར་དུ་རང་ལུས་མེར་བསྲེགས་དང་རྩ་རླུང་སྒོམ་སྒྲུབ་སོགས་འཚོལ་ཞིབ་བྱེད་ཐུབ་ཀྱི་མེད་སྟབས། མཉེན་ཆས་དེ་ཉི་ཧོང་ནས་བཟོས་པ་ཞིག་ཡིན་ཡང་མཉེན་ཆས་དེ་རྒྱལ་ཁབ་གཞན་གང་དག་དང་ཚོང་འབྲེལ་ཡོད་མེད་ལ་རྟོག་ཞིབ་བྱེད་རྒྱུ་གལ་ཆེན་པོ་ཡིན་པ་དང་། ད་བར་རྒྱ་གཞུང་གིས་ཀོ་རི་ཡ་ནས་བཟོས་པའི་མཉེན་ཆས་ཀཱ་ཁཱོ་ལ་ཐེ་བྱུས་བྱེད་ཐུབ་མེད་སྐོར་སོགས་བརྗོད་སོང་། མཇུག་ཏུ་ཁོང་གིས་ང་ཚོས་ད་ལྟ་སྐད་འཕྲིན་གྱི་འགྲོ་སྟངས་དང་སྒྲུབ་ཚུལ་སྐོར་ལ་ཞིབ་འཇུག་བྱེད་བཞིན་ཡོད་སྟབས་བསྟི་གནས་ཁང་གི་ངོས་ནས་རིམ་པས་སྐད་འཕྲིན་སྐོར་ལ་གནས་ཚུལ་གསར་པ་དེ་འདྲ་རག་པ་ཡིན་ན་གསར་འགོད་པ་ཚོར་འབྲེལ་བ་དང་མང་ཚོགས་ཚོར་གང་ཐུབ་གོ་རྟོགས་སྤེལ་རྒྱུ་ཡིན་སྐོར་བརྗོད་སོང་།
ཨ་ཏི་ཤ་ལཊ་ཀྱི་སྐུ་པར་ལག་སོན་བྱུང་།

རྒྱ་ནག་གཞུང་གིས་ ༢༠༠༨ ལོའི་རྔ་བའི་ཞི་རྒོལ་སྐབས་དམར་གསོད་བཏང་བའི་བོད་མི་ཨ་ཏི་ཤ་ལཊ་ཀྱི་སྐུ་པར་ཉེ་ལམ་འབྲེལ་ཡོད་བརྒྱུད་ཕྱི་ཕྱོཊ་སུ་འབྱོར་ཡོད། ཕྱི་ལོ་ ༢༠༠༨ ལོའི་ཕྱི་ཟླ་ ༣ ཚེས་ ༡༦ ཉིན་བོད་མདོ་སྨད་རྔ་བ་རྫོང་གི་ཁྲོམ་གཞུང་དུ་དགོན་སྡེ་ཁག་གི་གྲྭ་པ་རྣམས་ཀྱིས་སྣེ་འཁྲིད་དེ་རྔ་ཁོག་སྟོད་སྨད་བར་གསུམ་གྱི་སེར་སྐྱ་མི་མང་ ༡༠༠༠༠ ལྷག་གིས་རྒྱ་གཞུང་ལ་ཞི་བའི་ངོ་རྒོལ་བྱེད་སྐབས། ཉེན་རྟོག་པ་དང་དམག་མིས་མི་མང་ཁྲོད་གང་བྱུང་མེ་མདའ་བརྒྱབ་ཏེ་བོད་མི་མང་པོ་ཞིག་དམར་གསོད་བཏང་ཡོད་པ་ལྟར། སྐབས་དེའི་གནས་ཚུལ་དང་སྐུ་པར་ཁག་ཅིག་ཕྱི་ཕྱོགས་སུ་འབྱོར་ཐུབ་ཡོད་ཀྱང་། ས་གནས་ཀྱི་གནས་སྟངས་དང་འབྲེལ་ལམ་གྱི་དབང་གིས་བོད་མི་ཁག་ཅིག་གིས་གནས་ཚུལ་ཕྱི་ཕྱོགས་སུ་འབྱོར་ཐུབ་མེད་སྟབས། ཉེ་ལམ་འབྲེལ་ཡོད་བརྒྱུད་སྐབས་དེར་རྒྱ་གཞུང་གིས་རྔ་བ་རྫོང་མངགས་གཏོང་ཁང་གི་ཉེ་འཁྲིས་སུ་མེ་མདའ་བརྒྱབ་ཏེ་དམར་གསོད་བཏང་བའི་བོད་མི་ཨ་ཏི་ཤ་ལགས་ཀྱི་སྐུ་པར་ཕྱི་ཕྱོགས་སུ་བཏང་འབྱོར་བྱུང་ཡོད། གྲྭ་གསུང་རབ་རྒྱ་མཚོ་ལགས་ཀྱིས་བརྗོད་པ་ལྟར་ན། རང་ལོ་ ༢༨ ཡིན་པའི་ཨ་ཏི་ཤ་ལགས་ནི། རྔ་སྟོད་སྒོ་མང་འཚོ་བ་དྲུག་གི་ཁོང་གཏོགས་སྔོ་ཤུལ་འཚོ་འདུ་སྒང་ནས་ཡིན་པ་དང་། ཕ་མིང་ལ་ཤེས་རབ་དང་མ་མིང་ལ་ཐང་གོ་ཞུ་བཞིན་ཡོད་འདུག་ལ། ཁོང་ཆུང་དུས་སྔོ་ཤུལ་དགོན་པའི་ནང་གྲྭ་བ་བྱས་ཏེ་ཕྱིས་སུ་སྐྱ་སར་བབས་ཡོད་འདུག ༢༠༠༨ ལོའི་ཕྱི་ཟླ་ ༣ ཚེས་ ༡༦ ཉིན་གྱི་བོད་ནང་གི་སྔ་དྲོའི་ཆུ་ཚོད་ ༡༡ ཡས་མས་སུ་ཁོང་རྫོང་ཐོག་ཏུ་ཕྱིན་སྟེ། རྔ་བ་རྫོང་གི་ཞི་བའི་ངོ་རྒོལ་ཁྲོད་མཉམ་ཞུགས་བྱེད་སྐབས་རྒྱ་གཞུང་ཉེན་རྟོག་དམག་མིས་མེ་མདའ་བརྒྱབ་ཏེ་འདས་གྲོངས་སུ་གྱུར་ཡོད་འདུག གཞན། གནས་ཚུལ་མཁོ་སྤྲོད་པས་བརྗོད་པ་ལྟར་ན། དེ་རིང་ནས་བཟུང་བོད་ནང་གི་ས་ཆ་མང་པོར་དཔྱིད་གསར་དུས་ཆེན་རོལ་གྱིན་པའི་སྐབས་འདིར། རྔ་བ་སྒོ་མང་ལྷ་སྡེའི་ཁྱབ་ཁོངས་ཀྱི་ས་གནས་ཁག་གིས་རྒྱལ་གཅེས་དཔའ་བོ་ཞི་ཆུང་ལཊ་གཙོས་པའི་བསྟན་སྲིད་ཆེད་རང་ལུས་མེར་བསྲེཊ་གནང་མཁན་རྒྱལ་གཅེས་དཔའ་བོ་དཔའ་མོ་རྣམས་ལ་གདུང་སེམས་མཉམ་སྐྱེད་ཆེད། ལོ་སར་སྐབས་གློག་མཆོད་དང་། ཁང་པར་ཚོན་རྩི་བྱུགས་པ། རྟ་རྒྱུགས་གཙོས་པའི་རྩེད་མོའི་རིཊ། ཕར་ཚུར་ལོ་སར་གྱི་འགྲོ་འོང་སོགས་མེད་པར་བཟོས་ཡོད་པ་མ་ཟད། རང་སར་ཁ་འདོན་དགེ་སྦྱོར་དང་བསྔོ་བ་སྨོན་ལམ་སོགས་གསུངས་ཏེ་བསྡད་ཡོད་འདུག་ལ། བོད་མི་མང་པོ་ཞིག་བླ་བྲང་བཀྲ་ཤིས་འཁྱིལ་སོགས་དགོན་སྡེ་དང་གནས་ཆེན་ཁག་ལ་མཆོད་མཇལ་དུ་འགྲོ་བཞིན་ཡོད་འདུག   གསར་འགོད་པ། དོན་གོ
བོད་ནང་གི་འགྲོ་བ་མིའི་ཐོབ་ཐང་གླེང་བ།

སང་ཉིན་ནས་ཉིན་བཞིའི་རིང་བོད་ཀྱི་འགྲོ་བ་མིའི་ཐོབ་ཐང་དང་མང་གཙོ་འཕེལ་རྒྱས་ལྟེ་གནས་ཁང་དང་ནོར་ཝེ་བོད་ཀྱི་རླུང་འཕྲིན་ཁང་། རི་མཐོ་ས་གཙང་དྲ་རྒྱ་བཅས་མཉམ་རུབ་ཐོག་བོད་ནང་གི་འགྲོ་བ་མིའི་ཐོབ་ཐང་སྐོར་ལ་ལས་འགུལ་སྤེལ་རྒྱུ་ཡིན་འདུག ཟླ་འདིའི་ཚེས་ ༥ ནས་ ༩ བར་ནོར་ཝེ་རྒྱལ་ས་ཨོ་སི་ལོར་རྟེན་གཞི་བྱས་པའི་དངོས་བྱུང་གློག་བརྙན་བཟོ་སྐྲུན་ཚོཊ་པ་དང་། ཡུ་རོབ་ནང་གི་འགྲོ་བ་མིའི་ཐོབ་ཐང་དང་འབྲེལ་བའི་ཚོཊ་ཁག་མཉམ་རུབ་ཐོག ནོར་ཝེ་རྒྱལ་ས་ཨོ་སི་ལོར་༼འགྲོ་བ་མིའི་ཐོབ་ཐང་རྡོག་རོལ་དང་སྲུང་སྐྱོབ༽ཞེས་པའི་གློག་བརྙན་དུས་སྟོན་ཞིག་གོ་སྒྲིག་གནང་འཆར་ཡོད་པ་དང་། དུས་སྟོན་དེའི་ཐོག་བོད་ཀྱི་འགྲོ་བ་མིའི་ཐོབ་ཐང་དང་མང་གཙོ་འཕེལ་རྒྱས་ལྟེ་གནས་ཁང་དང་ནོར་ཝེ་བོད་ཀྱི་རླུང་འཕྲིན་ཁང་། རི་མཐོ་ས་གཙང་དྲ་རྒྱ་བཅས་ཀྱིས་བོད་ནང་གི་སྨྲ་བརྗོད་རང་དབང་གནས་སྟངས་སྐོར་གྱི་དངོས་བྱུང་གློག་བརྙན་ཞིག་གཟིཊ་འབུལ་གནང་སྟེ། བོད་ནང་སྨྲ་བརྗོད་རང་དབང་སྤྲོད་དགོས་པའི་ཐད་རྒྱབ་སྐྱོར་ཡོང་བའི་རྒྱལ་སྤྱིའི་རང་བཞིན་གྱི་ལས་འགུལ་ཞིག་སྤེལ་བཞིན་ཡོད་འདུག ཉིན་གྲངས་བཞིའི་རིང་གི་དུས་སྟོན་འདིའི་ཐོག་ནོར་ཝེ་བོད་ཀྱི་རླུང་འཕྲིན་ཁང་གིས་བཟོ་བསྐྲུན་བྱས་པའི་རྒྱ་གཞུང་གིས་བོད་ནང་སྨྲ་བརྗོད་རང་དབང་རྡོག་རོལ་གཏོང་བཞིན་པའི་ཐད་ཀྱི་དངོས་བྱུང་གློག་བརྙན་༼བོད་ནང་སྨྲ་བརྗོད་རང་དབང་བཀག་སྡོམ༽ ཞེས་པ་ཐོག་མར་དབུ་འབྱེད་གཟིཊ་འབུལ་ཞུ་རྒྱུ་ཡིན་པ་དང་། རི་མཐོ་ས་གཙང་དྲ་རྒྱའི་རྩོམ་སྒྲིག་པ་བདེ་ཆེན་སྤེན་པ་ལཊ་ཀྱིས། བོད་ཀྱི་འགྲོ་བ་མིའི་ཐོབ་ཐང་དང་མང་གཙོ་འཕེལ་རྒྱས་ལྟེ་གནས་ཁང་གིས་པར་སྐྲུན་བྱས་པའི་ ༼སྨྲ་བརྗོད་རང་དབང་བཀག་སྡོམ༽ ཞེས་པའི་དེབ་ཀྱི་བརྗོད་དོན་ཁག་འགྲེལ་བརྗོད་དང་སྦྲགས། ནོར་ཝེ་ཡི་མང་ཚོགས་དང་གསར་འགོད་པ་རྣམས་ལ་བོད་ནང་གི་གནས་སྟངས་ངོ་སྤྲོད་དང་། ནོར་ཝེ་བོད་ཀྱི་རླུང་འཕྲིན་ཁང་གི་ལས་བྱེད་སྐུ་ཞབས་ཨོ་སི་ཌེན་ཨལ་མའེ་(Oystein Alme) ལགས་གཉིས་ནས་ལས་འགུལ་དང་འབྲེལ་བའི་གཏམ་བཤད། བོད་ཀྱི་གཞས་པ་གྲགས་ཅན་བློ་བསྟན་རྣམ་གླིང་ལགས་ཀྱིས་གཞས་སྣ་འཁྲབ་སྟོན་བཅས་གནང་རྒྱུ་ཡིན་འདུག ནོར་ཝེ་རྒྱལ་ས་ཨོ་སི་ལོར་སྤེལ་བཞིན་པའི་བོད་དོན་འཐབ་རྩོད་དང་འབྲེལ་བའི་བོད་ནང་སྨྲ་བརྗོད་རང་དབང་བཀག་སྡོམ་སྐོར་གྱི་རྒྱལ་སྤྱིའི་ལས་འགུལ་འདི་ནི། བོད་ཀྱི་འགྲོ་བ་མིའི་ཐོབ་ཐང་དང་མང་གཙོ་འཕེལ་རྒྱས་ལྟེ་གནས་ཁང་ནོར་ཝེ་བོད་ཀྱི་རླུང་འཕྲིན་ཁང་དང་རི་མཐོ་ས་གཙང་དྲ་རྒྱ་བཅས་མཉམ་རུབ་ཐོག་སྤེལ་གྱི་ཡོད་འདུག་ལ། དམིཊ་ཡུལ་གཙོ་བོ་དུས་སྟོན་དེ་བརྒྱུད་ནས་བོད་ནང་གི་རྩོམ་པ་པོ་དང་སྒྱུ་རྩལ་བ། ཤེས་ཡོན་པ་རྣམས་ཀྱིས་འཇིགས་ཞུམ་བྲལ་བའི་སྒོ་ནས། བོད་ནང་འགྲོ་བ་མིའི་ཐོབ་ཐང་རྡོག་རོལ་གཏོང་བཞིན་པའི་གནས་སྟངས་རྣམས་ཡིག་ངག་གཉིས་ཐོག་ནས་གསལ་འདོན་གནང་བཞིན་པའི་སྙིང་སྟོབས་ལ་གུས་ཞབས་མཚོན་ཆེད་དང་། རྒྱ་གཞུང་གིས་ཁོང་རྣམས་ལ་དྲག་གནོན་བྱེད་བཞིན་པའི་གནས་སྟངས་འཛམ་གླིང་ལ་གསལ་སྟོན་ཡོང་ཆེད་ཡིན་འདུག ༢༠༡༣ ཟླ་ ༡༢ ཚེས་ ༡༠ ཉིན་སྟེ། རྒྱལ་སྤྱིའི་འགྲོ་བ་མིའི་ཐོབ་ཐང་ཉིན་མོར་ངྷ་རམ་ས་ལར་བོད་ནང་སྨྲ་བརྗོད་རང་དབང་བཀག་སྡོམ་ཐད་ཀྱི་ལས་འགུལ་ཐོག་མ་དེ་སྤེལ་ཡོད་འདུག གསར་འགོད་པ། དོན་གོ

ང་ཚོས་འདི་ནས་ནུས་པ་ཐོན་རྒྱུ་མེད་པའི་སྐད་འབོད་རྒྱག་རྒྱུའི་ཐོག་གཟབ་གཟབ་བྱེད་དགོས།

༧གོང་ས་མཆོག་གིས་རྒྱ་གར་བྱང་ཤར་ཤི་ལོང་མི་མང་ལ་བཀའ་སློབ་སྩོལ་སྐབས་བཙན་བྱོལ་ནང་སྐད་འབོད་སོགས་ཀྱི་ལས་འགུལ་སྤེལ་སྐབས་གཟབ་དགོས་པ་དང་། འདི་ནས་ཟང་ཟིང་བྱས་ཏེ་རྒྱ་མིར་ཁོང་ཁྲོ་བསླངས་ན་བོད་ནང་དམ་དྲག་བྱེད་ཀྱི་ཡོད་སྟབས། ནང་ཆོས་ཀྱི་འགྲོ་འོང་བརྒྱུད་དེ་རྒྱ་རིགས་མི་མང་ལ་མཛའ་འབྲེལ་འཛུགས་གལ་ཆེ་སྐོར་གསུངས་འདུག ཚེས་ ༥ ཉིན་༧གོང་ས་མཆོག་གིས་རྒྱ་གར་བྱང་ཤར་ཁུལ་དུ་མཛད་འཕྲིན་མཇུག་བསྒྲིལ་ལ་ཉེ་བ་དང་བསྟུན་ཏེ། ཉིན་དེའི་སྔ་དྲོར་ཤི་ལོང་དུ་ས་གནས་བོད་མི་གཙོས་རྒྱ་གར་བྱང་ཤར་ཁུལ་གྱི་མི་མང་ཆིག་སྟོང་ལྷག་ལ་བཀའ་སློབ་བསྩལ་ཏེ། ན་གཞོན་ཚོས་གནའ་དེང་ཟུང་འབྲེལ་གྱི་ཤེས་ཡོན་སློབ་སྦྱོང་བྱེད་དགོས་པ་དང་། ལྷག་པར་དུ་ནང་ཆོས་ཐོག་དོ་སྣང་བྱ་གལ་ཆེ་སྐོར་གསུངས་པ་དང་འབྲེལ་ཏེ་བོད་པའི་ཆབ་སྲིད་གནད་དོན་སྐོར་ལ། བོད་ཀྱི་ཆབ་སྲིད་གནས་སྟངས་ཐོག་ངོས་རང་ཐད་ཀར་འབྲེལ་བ་མེད་པ་ལྟ་བུ་རེད། འོན་ཀྱང་ངོས་རང་བོད་པའི་སྤྱི་འབངས་ཤིག་ཆགས་ཡོད། དེར་བརྟེན་སྤྱི་པའི་གནས་སྟངས་བརྩིས་ན། བོད་ཀྱི་དཀའ་ངལ་གཙོ་བོ་རྒྱ་ནག་གཞུང་ལ་ཐུག་གི་ཡོད། རྒྱ་ནག་ནི་སྟོབས་ཆེན་རྒྱལ་ཁབ་ཅིག་རེད། ང་ཚོས་འདི་གར་སྐད་བརྒྱབ་སྟེ་སྤོ་འཕེལ་རྒྱུ་ཧ་ཅང་ཁག་པོ་ཆགས་ཡོད། ང་ཚོས་འདི་གར་སྐད་བརྒྱབ་ནས་རྒྱ་མི་ཁོང་ཁྲོ་ལང་རྒྱུ་དེ་འདྲ་བྱས་ན། ཁོང་ཁྲོ་ང་ཚོར་ལངས་ཡོད་ཁོང་ཁྲོ་བསྟན་ས་བོད་ནང་གི་བོད་མིར་སྟོན་གྱི་འདུག བར་སྐབས་གྲྭ་རྒྱུན་ཧ་ཅང་ཉུང་དུ་ཕྱིན་སོང་། དེང་སྐབས་བོད་རང་སྐྱོང་ལྗོངས་ནས་མཇལ་ཁར་ཡོང་མཁན་ཧ་ལམ་མི་འདུག མདོ་སྟོད་སྨད་ནས་གང་ཙམ་ཞིག་ཡོང་གི་འདུག གདན་ས་ཁག་ལ་དེ་སྔ་གྲྭ་རྒྱུན་བརྒྱ་ཕྲག་སྟོང་ཕྲག་ཡོང་གི་ཡོད་ཀྱང་བར་སྐབས་ཧ་ཅང་ཉུང་དུ་ཕྱིན་འདུག བོད་ནང་ཧ་ལས་པའི་དམ་བསྒྲགས་བྱེད་ཀྱི་འདུག དེ་སྔ་བོད་ཆོལ་ཁ་གསུམ་གྱི་བོད་མི་སེར་འབྲས་དགེ་གསུམ་ནང་སློབ་སྦྱོང་བྱས་ནས་སྡོད་ཀྱི་ཡོད། དེང་སྐབས་རང་སྐྱོང་ལྗོངས་ཀྱི་ཁུངས་མ་གཏོགས་མདོ་སྨད་ཁུལ་ནས་ཡོང་བ་རྣམས་བསྡད་ཆོག་གི་མ་རེད། ཅེས་བརྗོད་ཀྱི་འདུག ང་ཚོས་འདི་ནས་ནུས་པ་ཐོན་རྒྱུ་མེད་པའི་སྐད་འབོད་རྒྱག་རྒྱུའི་ཐོག་གཟབ་གཟབ་བྱེད་དགོས་པ་ཞིག་ཆགས་ཡོད། དེ་སྔ་བོད་བར་ཞི་བའི་གོམ་བགྲོད་བྱེད་རྒྱུ་ཡིན། ཞེས་བརྗོད་སྐབས། དེ་དུས་ངོས་ཀྱིས་གཞོན་ནུའི་འགན་ཁུར་མཁན་ཚོ་ཐུག་སྟེ་ཁྱེད་རང་ཚོའི་སྙིང་སྟོབས་ཧ་ལས་པ་རེད། འོན་ཀྱང་བོད་བར་ཞི་བའི་གོམ་བགྲོད་བྱས་ནས་འགྲོ་ཐུབ་ཀྱི་མ་རེད། གང་ལ་ཞེ་ན། ས་མཚམས་ལ་སླེབ་སྐབས་རྒྱ་གར་གཞུང་གིས་གཏོང་གི་མ་རེད། བལ་ཡུལ་བརྒྱུད་ནས་ཕྱིན་ན་བལ་པོས་གཏོང་གི་མ་རེད། ཅི་སྟེ་ངེས་མེད་ཁྱེད་རང་ཚོས་མངོན་ལྐོག་གཉིས་ནས་བོད་ནང་འཛུལ་ཐུབ་པའི་དབང་དུ་བཏང་རུང་། བོད་ནང་གི་སེམས་ཤུགས་ཡོད་མཁན་གྱི་མི་དེ་དག་དོན་ཡོང་གི་རེད། སྐབས་དེར་སྡུག་ན་ཁ་ཐུག་མེ་མདའ་བརྒྱབ་ནས་གསོད་ཉེན་ཡོད། དེ་ལྟར་མ་བྱས་ཀྱང་བཙོན་འཇུག་བྱས་ཏེ་སེམས་ཤུགས་ཡོད་མཁན་རྣམས་མེད་པ་ཆགས་ཀྱི་རེད། དཀྲོག་རྐྱེན་མ་སློངས། ཞེས་བརྗོད་པ་ཡིན། འོན་ཀྱང་མུ་མཐུད་ཕྱིན་ཏེ་རྒྱ་གར་གཞུང་གིས་བཀག་པ་རེད། བོད་ནང་གི་བོད་མིས་རྒྱ་གར་ནས་ཞི་བའི་གོམ་བགྲོད་ཡོང་གི་ཡོད་པ་རེད། དེར་བརྟེན། ང་ཚོས་ཀྱང་ལས་དོན་སྤེལ་དགོས་རེད་ཅེས་བརྗོད་རྐྱེན་མི་གང་ཙམ་ཞིག་བཙོན་ཁང་ནང་ཚུད་འདུག གང་ལྟར་བོད་ཀྱི་གནད་དོན་རྒྱ་ནག་གཞུང་ལ་ཐུག་ཡོད་སྟབས། ང་ཚོས་རྒྱ་ཆེ་ས་དང་ཕུགས་རྒྱང་རིང་པོར་བསམ་བློ་བཏང་ནས་བྱེད་དགོས་པ་རེད་མ་གཏོགས་འཕྲལ་སེལ་ཁོང་ཁྲོ་ལང་སྐབས་ཀྱི་ལས་ཀ་བྱས་ན་ཕན་ཐོགས་ཡོང་རྒྱུ་ཧ་ཅང་ཁག་པོ་རེད། མདོ་དོན་ང་ཚོས་རྒྱ་མི་ཁོང་ཁྲོ་ལང་རྒྱུར་ཤུགས་བརྒྱབ་ནས་ཕྱིན་ན་གྱོང་གུད་བོད་ནང་གི་བོད་མིར་རག་གི་རེད། རྒྱ་མི་ས་ཡ་སྟོང་ཕྲག་གཅིག་ལྷག་ཙམ་ཡོད། ང་ཚོ་བོད་མི་ས་ཡ་དྲུག་རེད། རྒྱ་མི་ས་ཡ་སྟོང་ཕྲག་གཅིག་ལྷག་ཙམ་ཡོད་པ་དེ་ང་ཚོས་དགྲ་བཟོས་ན་ཡག་པོ་མེད། རྒྱ་མི་ས་ཡ་སྟོང་ཕྲག་གཅིག་ལྷག་ཙམ་དེ་གཉེན་དུ་བསྒྱུར་ཐུབ་ན་ང་ཚོར་ཕན་ཐོགས་ཡོད། གང་ལྟར་རྒྱ་མི་དུང་ཕྱུར་བཅུ་གསུམ་ཙམ་ཡོད་པ་རྣམས་གཉེན་དུ་བསྒྱུར་རྒྱུར་ང་ཚོར་ཐབས་ལམ་ཞིག་འདུག གང་ལ་ཞེ་ན། དེང་སྐབས་རྒྱ་ནག་ནང་དུ་ནང་པའི་ཆོས་བྱེད་མཁན་ས་ཡ་བཞི་བརྒྱ་ནས་ལྔ་བརྒྱ་བར་ཡོད་སྐོར་རྗོད་ཀྱི་འདུག དུང་ཕྱུར་བཅུ་གསུམ་ནང་ནས་དུང་ཕྱུར་བཞི་ལྔ་ཙམ་ནས་ནང་ཆོས་ལ་དོ་སྣང་བྱེད་ཀྱི་ཡོད། དཔེར་ན། ངྷ་སར་ཧ་ལམ་བདུན་ཕྲག་རེ་རེའི་ནང་རྒྱ་ནག་ནས་ཡོང་བའི་མི་བཅུ་བཅོ་ལྔ་དེ་འདྲ་ཐུག་གི་ཡོད། ཁོང་ཚོ་ཐུག་སྐབས་མང་ཆེ་བས་མིག་ཆུ་བཏང་སྟེ་རྒྱ་ནག་ནང་ཡོད་པའི་ནང་པ་ཚོ་མ་བརྗེད་པ་བྱེད་རོགས། ཞེས་བརྗོད་ཀྱི་འདུག ང་ཚོ་གཉེན་དུ་བསྒྱུར་རྒྱུའི་ཆ་རྐྱེན་གཅིག་དེའི་ཐོག་ཏུ་ཚང་ཡོད། དེང་སྐབས་བོད་ནང་བླ་མ་དང་དགེ་བཤེས་ཡག་པ་དེ་དག་གིས་རྒྱ་ནག་ནང་ཕྱིན་ཏེ་ནང་ཆོས་འགྲེལ་བཤད་རྒྱག་གི་ཡོད། སྔར་འགྲོ་མགོན་ཆོས་རྒྱལ་འཕགས་པ་ཡོད་སྐབས་དང་མན་ཇུའི་སྐབས་འབྲེལ་བ་བྱུང་ཡོད། འོན་ཀྱང་རྒྱ་ནག་ནང་གི་ནང་པ་ཚོས་མཚན་ཉིད་བལྟས་ཞེས་པ་ཧ་ལམ་བྱུང་མྱོང་མེད། དེ་རིང་ས་ཁང་རྒྱ་ནག་ནང་གི་ནང་པའི་དགེ་འདུན་པ་དེ་དག་གིས་མཚན་ཉིད་སློབ་སྦྱོང་བྱེད་ཀྱི་འདུག སྔ་མོ་ཐེ་ཝན་ལ་ཆོས་ཚོགས་ཤིག་ཡོད། ཁོང་ཚོའི་ཁོངས་རྒྱ་ནག་ནས་ཡོང་བའི་རབ་བྱུང་ཕོ་མོ་རྣམས་ཀྱིས་རྟགས་གསལ་སྦྱངས་ཏེ་ཧ་ཅང་དོ་སྣང་བྱེད་ཀྱི་འདུག དེ་དག་ང་ཚོའི་མཐུན་པའི་ཆ་རྐྱེན་གཙོ་བོ་ཞིག་རེད། ཅེས་སོགས་ཀྱི་བཀའ་གནང་ཡོད་པ་བོད་མིའི་སྒྲིག་འཛུགས་ཀྱི་དྲ་བ་ལས་བཤུས་པ་ཡིན།  

རང་སྲེག་ལས་འགུལ་ལ་རྒོལ་ལན་སྤྲོད་དགོས་ཟེར།

སི་ཁྲོན་མཛོད་དགེ་རྫོང་མི་མང་སྲིད་གཞུང་གིས་སྔར་ལོའི་ཕྱི་ཟླ་ ༤ པ་ནས་བཟུང་རྫོང་ཁོངས་ཀྱི་ས་གནས་གང་སར་ཡིག་ཆ་བཀྲམས་ཏེ། རང་སྲེག་ངོ་རྒོལ་སྔོན་འགོག་བྱེད་དགོས་པའི་དྲིལ་བསྒྲགས་བྱས་ཡོད་འདུག ཉེ་ཆར་བོད་ནས་གསར་དུ་འབྱོར་བའི་བོད་མི་རྟ་མགྲིན་སྐྱབས་ལགས་ཀྱིས་གནས་ཚུལ་ངོ་སྤྲོད་གནང་བ་ལྟར་ན། ཕྱི་ལོ་ ༢༠༡༣ ལོའི་ཟླ་ ༤ ཚེས་པ་༨ ཡས་མས་ནས་བཟུང་སི་ཁྲོན་ཞིང་ཆེན་གྱི་མངའ་ཁོངས་མཛོད་དགེ་རྫོང་གི་མི་དམངས་སྲིད་གཞུང་གིས། རྫོང་ཁོངས་སུ་རང་ལུས་མེར་བསྲེགས་ཐེངས་མང་བྱུང་བཞིན་པར་སྔོན་འགོག་ཆེད་བོད་རྒྱ་ཡིག་རིགས་གཉིས་ཀྱི་ཐོག་དོན་ཚན་ ༡༦ ཅན་གྱི་ཡིག་ཆ་ཞིག་མཛོད་དགེ་རྫོང་ཁོངས་ཀྱི་ས་གནས་གང་སར་སྦྱར་འགྲེམས་བྱས་ཡོད་འདུག གཞུང་འབྲེལ་ཡིག་ཆ་དེའི་ནང་རྫོང་ཡོངས་ཀྱིས་ནུས་ཤུགས་ཡོད་དགུས་ཐོད་བརྒལ་ཅན་གྱི་དཔལ་འབྱོར་སྤྱི་ཚོགས་འཕེལ་རྒྱས་ལ་སྐུལ་འདེད་དང་ཡུན་རིང་བདེ་འགོད་ཀྱི་འགག་རྩའི་དུས་འདིར། མང་ཚོགས་མང་ཤོས་དང་དགོན་པ་མང་ཤོས། བཙུན་པ་མང་ཤོས་ཀྱིས་ཀྲུང་གོ་གུང་ཁྲན་ཏང་དང་སྤྱི་ཚོགས་རིང་ལུགས་ཀྱི་ལམ་ལུགས་ལ་བརྩི་བཀུར་བྱ་ལ། ཏང་གི་མི་རིགས་མངའ་ཁོངས་རང་སྐྱོང་ལམ་ལུགས་ལ་བརྩི་བཀུར་དང་རྫོང་ཡོངས་ཀྱི་མི་རིགས་མཐུན་སྒྲིལ། སྤྱི་ཚོགས་འཆམ་མཐུན་ཁྲོད་ནུས་པ་ཆེན་པོ་ཐོན་ཡོད། འོན་ཀྱང་མི་རེ་འགའ་དང་ཁྲིམས་འགལ་ཉེས་ཅན་སྐོར་ཅིག་གིས་དམིགས་ཡུལ་ངན་པ་ཞིག་གི་ཆེད་དུ། བསམ་གཟས་ནས་མཐུན་སྒྲིལ་དང་བདེ་འཇགས་ཀྱི་རྣམ་པ་བཟང་པོར་གནོད་སྐྱོད་བཟོས་ལ། ཤུགས་རྐྱེན་ངན་པའི་རང་སྲེག་གྱོད་དོན་འཕྲོས་མཐུད་ནས་བུད་བྱུང་། དེས་རང་རྫོང་གི་རྒྱ་ཆེའི་མི་དམངས་མང་ཚོགས་ཀྱི་རྒྱུན་ལྡན་གྱི་ཐོན་སྐྱེད་འཚོ་བའི་གོ་རིམ་ལ་གནོད་པ་བཏང་ཞིང་། རང་རྫོང་གི་དཔལ་འབྱོར་སྤྱི་ཚོགས་བདེ་ཐང་ངང་འཕེལ་རྒྱས་འགྲོ་བར་གནོད་པ་བཟོས། དེ་བས་ཁྲིམས་འགལ་ལ་རྡུང་རྡེག་བྱས་ཏེ་འཆམ་མཐུན་བརྟན་བརླིང་གི་སྤྱི་ཚོགས་ཁོར་ཡུག་སྲུང་སྐྱོབ་བྱེད་པ་དང་། རྒྱ་ཆེའི་མི་དམངས་མང་ཚོགས་ཀྱི་གཞི་རྩའི་ཁེ་ཕན་འགན་སྲུང་ཆེད། བརྟག་དཔྱད་ཞིབ་འཇུག་བྱས་པ་བརྒྱུད་གཤམ་གྱི་ཆོད་དོན་འདི་བཟོས་པ་ཡིན་ཞེས་འཁོད་འདུག ཡིག་ཆའི་ནང་དོན་ཚན་བཅུ་དྲུག་བཀོད་ཡོད་པ་ལས་དང་པོ། རང་བསྲེགས་མཁན་གྱི་བཟའ་ཟླ་བུ་ཕྲུག་གཉེན་ཉེ་དང་བཅས་པ་རྒྱལ་ཁབ་ཀྱི་གཞུང་ཞབས་པ་དང་ལས་དོན་མི་སྣ། བཟོ་བ་དང་དམག་ནང་ཞུགས་རྒྱུའི་ཐོབ་ཐང་མེད་པར་བཟོ་རྒྱུ། གཉིས་པ། རང་བསྲེགས་མཁན་གྱི་གཉེན་ཉེ་ཡིན་ན། རིམ་པ་སོ་སོའི་དམངས་ཆེན་འཐུས་མི་དང་སྲིད་གྲོས་ཨུ་ཡོན། སྡེ་བའི་ལས་བྱེད་ཚུན་ལ་བདམས་རྒྱུའི་ཐོབ་ཐང་མེད། གསུམ་པ། རྒྱལ་ཁབ་ཀྱི་གཞུང་ཞབས་དང་ལས་དོན་མི་སྣ། ལས་བཟོ་བ་སོགས་ཀྱིས་རང་གི་གཉེན་ཉེར་སློབ་གསོ་ནན་པོ་གཏོང་དགོས། གལ་ཏེ་གཉེན་ཉེའི་ནང་རང་བསྲེགས་བྱུང་ན་གཏན་འབེབས་ལྟར་ཐག་གཅོད་ནན་པོ་བྱེད་རྒྱུ། བཞི་བ། རང་བསྲེགས་མཁན་དང་གྱོད་དོན་དེར་རང་འགུལ་གྱིས་ཞུགས་པ་ཁྱིམ་ཚང་ལ་ལོ་གསུམ་དང་། ཚོ་བར་ལོ་གཅིག་རིང་གི་དམངས་ཕན་སྲིད་ཇུས་ཚང་མ་མེད་པར་བཟོ་རྒྱུ། ལྔ་བ། རང་བསྲེགས་པ་ཡོད་སའི་སྡེ་བ་དང་དགོན་པར་རྒྱལ་ཁབ་ཀྱི་མ་དངུལ་གཏོང་བའི་རྣམ་གྲངས་མེད་པར་བཟོ་རྒྱུ་དང་། ཚོང་འདྲེན་རྒྱུ་འགུག་དང་དམངས་ཁྲོད་མ་དངུལ་རྣམ་གྲངས་ཚང་མ་མཚམས་འཇོག་རྒྱུ།  དྲུག་པ། རང་བསྲེགས་མཁན་དང་གྱོད་དོན་ལ་རང་འགུལ་གྱིས་ཞུགས་མཁན་ཁྱིམ་ཚང་རྣམས། བློ་གཏད་མེད་པའི་ཁྱིམ་ཚང་གྲས་སུ་འཇོག་ལ། དེའི་སྡེ་བ་དང་དགོན་པའང་བློ་གཏད་མེད་པའི་སྡེ་དགོན་ཡིན་སྟབས།  ལོ་གསུམ་རིང་དངུལ་བུན་མི་གཏོང་ལ་བཏང་ཟིན་པ་རྣམས་ཕྱིར་བསྡུ་རྒྱུ་ཡིན། བདུན་པ། རང་སྲེག་གྱོད་དོན་བྱུང་བའི་དགོན་པ་དང་སྡེ་བས་ངེས་པར་དུ། སྒོར་ཁྲི་གཅིག་ནས་ཁྲི་ལྔ་བཅུའི་རང་སྲེག་རྒོལ་བའི་ཁག་ཐེག་མ་དངུལ་སྤྲོད་དགོས། གལ་ཏེ་ལོ་གཉིས་རིང་རང་སྲེག་མ་བྱུང་ན་དངུལ་ཕྱིར་སློག་ཆོག གལ་ཏེ་ཡང་བསྐྱར་རང་སྲེག་བྱུང་ན་སྔར་གྱི་ཁག་ཐེག་དངུལ་རྒྱལ་མཛོད་དུ་སྤྲོད་ལ། མུ་མཐུད་དུ་ཁག་ཐེག་དངུལ་སྤྲོད་དགོས། བརྒྱད་པ། རང་སྲེག་གྱོད་དོན་དེ་སྡེ་བའི་ལས་བྱེད་པ་དང་དགོན་པའི་དོ་དམ་ཨུ་ཡོན་ལྷན་ཁང་གི་མི་སྣ། དགེ་རྒན་འགན་ཁུར་མཁན་གྱི་འཚོ་བའི་རོགས་དངུལ་ཐོབ་ཐང་དང་འབྲེལ་རྒྱུ། དེའི་མ་ཚད་ལོ་དེའི་ལེགས་དཔྱད་རྩེ་བསྡུར་གྱི་ཐོབ་ཐང་མེད་པ་བཟོ་རྒྱུ། དགུ་བ། རང་སྲེག་བྱེད་པའི་མི་དེའི་ས་ཞིང་དང་རྩྭ་ས་ལ་བེད་སྤྱོད་བྱེད་པའི་དབང་ཆ་ཕྱིར་ལེན་པ། རང་སྲེག་བྱེད་པའི་སྡེ་བ་དེའི་ས་ཞིང་དང་རྩྭ་ས་གཉེར་སྐྱོང་གི་དབང་ཆར་བཀག་བསྡོམས་ནན་པོ་བྱེད་རྒྱུ། བཅུ་བ།  རང་སྲེག་པའི་ཐད་ཀའི་གཉེན་ཉེ་དང་གྱོད་དོན་དེར་རང་འགུལ་གྱིས་ཞུགས་པ་ཚོར། ཁྱིམ་ཚང་གི་ཁང་ས་དང་ཁང་ཁྱིམ་ལ་མཐར་ཐུག་གི་དབང་ཆ་ཁས་ལེན་གྱི་དཔང་རྟགས་སྟེར་རྒྱུ་མིན། ཚོང་ལས་གཉེར་སྐྱོང་གི་བྱེད་སྒོར་ལོ་གསུམ་ནང་ཞིབ་མཆན་འགོག་རྒྱུ་མིན། བཅུ་གཅིག་པ། རང་སྲེག་པའི་ཐད་ཀའི་གཉེན་ཉེ་ཕྱི་རྒྱལ་དང་ལྷ་ས་སོགས་སུ་འགྲོ་བར་སྙན་ཞུ་བྱས་ན། ལོ་གསུམ་ནང་ཞིབ་མཆན་འགོད་རྒྱུ་མིན། བཅུ་གཉིས་པ།  རང་སྲེག་གྱོད་དོན་ལ་རྡུང་རྡེག་དྲག་པོ་བྱས་ཏེ་ཆེས་ནན་པོས་ཁྲིམས་ལྟར་འཆུན་འདོམས་བྱ་རྒྱུ། བཅུ་གསུམ། རང་སྲེག་གྱོད་དོན་བྱུང་སའི་སྡེ་བ་དང་དགོན་པའི་ནང་དུ། ཁྲིམས་ལུགས་སློབ་གསོའི་འཛིན་གྲྭ་འཛུགས་རྒྱུ། བཅུ་བཞི་པ། རང་སྲེག་གྱོད་དོན་བྱུང་སའི་དགོན་པའི་གྲྭ་བཙུན་རྣམས་ཆོས་ལུགས་བྱེད་སྒོ་སྤེལ་བར་བཀག་སྡོམ་ནན་པོ་བྱ་རྒྱུ། བཅོ་ལྔ་པ། རང་སྲེག་བྱུང་སའི་དགོན་པའི་རྒྱུ་ནོར་ལ་ཁྲིམས་ལྟར་དག་ཐེར་དང་། དགོན་པའི་གཉེར་སྐྱོང་གི་བྱ་བ་མཚམས་འཇོག་དག་ཐེར། དགོན་པའི་རྒྱུ་ནོར་འགྲོ་སོང་གནས་ཚུལ་དང་། ཞལ་འདེབས་དང་བེད་སྤྱོད་ཀྱི་རིམ་པ་དགོན་པ་དོ་དམ་ཁང་ལ་སྙན་གསེང་ཞུ་རྒྱུ། དུས་ལྟར་གྲྭ་བཙུན་དང་ཆོས་དད་མང་ཚོགས་ལ་སྤྱི་བསྒྲགས་བྱ་དགོས་པ། བཅུ་དྲུག་པ། རང་སྲེག་གྱོད་དོན་གྱི་གནས་ཚུལ་དང་སྐད་འཕྲིན་ཡར་ཞུ་བྱེད་མཁན་རྣམས་དོན་དངོས་ཡིན་ན། དེའི་རིན་ཐང་ལ་གཞིག་ནས་དམངས་སྒོར་ཉིས་སྟོང་ནས་ཁྲི་ལྔ་བཅུ་ཡི་བྱ་དགའ་སྟེར་བ་མ་ཟད། ཞུ་གཏུག་པའི་གནས་ཚུལ་གསང་རྒྱ་བྱེད་ངེས་ཡིན། ཆོད་དོན་འདི་ཁྱབ་བསྒྲགས་བྱས་པ་ནས་བཟུང་ལག་བསྟར་བྱེད་དགོས། ཆོད་དོན་འདིར་མི་བསྟུན་པ་ཡོད་ན་ཆོད་དོན་འདི་ཚད་གཞིར་འཛིན་དགོས།  ཞེས་འཁོད་འདུག གསར་འགོད་པ། དོན་གོ
འཕགས་མོ་བསམ་འགྲུབ་སྐུ་གྲོངས་འདུག

ཉེ་ལམ་རྩེ་ཁོག་རྫོང་རྡོ་དཀར་མོ་ཞང་དུ་རང་ལུས་མེར་བསྲེཊ་གནང་མཁན་འཕགས་མོ་བསམ་འགྲུབ་ལགས་སྐུ་གྲོངས་འདུག ཟླ་འདིའི་ཚེས་ ༥ ཉིན་གྱི་བོད་ནང་གི་དགོང་དྲོའི་ཆུ་ཚོད་ ༩།༣༠ ཡས་མས་སུ། རྨ་ལྷོ་ཁུལ་རྩེ་ཁོག་རྫོང་རྡོ་དཀར་མོ་ཞང་གི་ཉེ་འཁྲིས་བན་ཆེན་ཉིན་སློབ་གྲྭ་གཉིས་པའི་འདབས་སུ། མགོན་ཤུལ་སྒར་བའི་རང་ལོ་ ༢༧ ཡིན་པའི་གཞོན་སྐྱེས་འཕགས་མོ་བསམ་འགྲུབ་ལགས་ཀྱིས། རང་ལུས་མེར་བསྲེཊ་ཀྱིས་རྒྱ་གཞུང་ལ་ངོ་རྒོལ་གནང་ཡོད་པ་དང་། ཕྱིས་སུ་དམག་མིས་ཁོང་གི་སྐུ་ཕུང་བཙན་འཁྱེར་བྱས་ཡོད་ཀྱང་། གནས་ཚུལ་བྱུང་སྟེ་ཅང་མ་འགོར་བར་སྐུ་གྲོངས་ཡོད་འདུག ངྷ་སར་གནས་སྡོད་བསྟན་འཛིན་ལགས་ཀྱིས་གསར་ལམ་དུ་གནས་ཚུལ་ངོ་སྤྲོད་གནང་བ་ལྟར་ན། ཕྱི་ཚེས་ ༥ ཉིན་འཕཊ་མོ་བསམ་འགྲུབ་ལགས་ཀྱིས་རང་ལུས་མེར་བསྲེཊ་གནང་རྗེས། དམག་མི་དང་ཉེན་རྟོག་པ་འབྱོར་ཏེ་སྐུ་ཕུང་བཙན་འཁྱེར་བྱས་ཡོད་འདུག་ལ། ཚེས་ ༦ ཉིན་གྱི་མཚན་མོར་ས་གནས་ཉེན་རྟོག་པས་ཁོང་གི་སྐུ་ཕུང་ཟི་ལིང་གྲོང་ཁྱེར་གྱི་སྨན་ཁང་ཞིག་ཏུ་འཁྱེར་ཏེ་བརྟག་དཔྱད་བྱས་རྗེས། ཐད་ཀར་ཕུང་པོ་བསྲེཊ་ས་ཞིག་ཏུ་འཁྱེར་ཏེ་མེར་བསྲེཊ་བཏང་ཡོད་འདུག སྐབས་དེ་དག་ཏུ་རྒྱ་གཞུང་ཉེན་རྟོག་པས་འཕགས་མོ་བསམ་འགྲུབ་ལགས་ཀྱི་ནང་མིར་རིན་གོང་ཆེ་ཆུང་ག་ཚོད་ཡིན་པའི་ཕུང་པོ་བསྲེཊ་སར་འཁྲིད་དགོས་མིན་གྱི་སྐད་ཆ་དྲིས་པ་ཡོད་པ་ཙམ་ལས། ཉེ་འབྲེལ་ཚོར་འདོད་མོས་ཡོད་མེད་ལ་མ་ལྟོས་པར་བཙན་དབང་གིས་སྐུ་ཕུང་མེར་བསྲེཊ་བཏང་ཡོད་པ་མ་ཟད། ནང་མིས་ཕྱིར་རང་ཁྱིམ་དུ་གདན་འདྲེན་ཞུ་བཞིན་པའི་རུས་ཐལ་དང་འདས་པོའི་མཛུབ་དཀྲིས་སོགས་ཀྱང་བཙན་འཕྲོག་བྱས་ཏེ་རྨ་ཆུའི་ནང་གཏོར་ཡོད་འདུག གསར་འགོད་པ། དོན་གོ

བོད་མི་ཚོར་རྒྱ་གར་འོས་བསྡུ་ཐོབ་ཐང་ཡོད་ཟེར།

སྐབས་བཅུ་དྲུག་པའི་རྒྱ་གར་གྲོས་ཚོགས་འོག་མའི་འོས་བསྡུའི་ནང་རྒྱ་གར་ནང་སྐྱེས་བའི་བོད་རིགས་སྐྱབས་བཅོལ་ཚོས་འོས་བླུག་ཆོག་པའི་ཐོབ་ཐང་སྤྲད་ཡོད་འདུག མགོ་འཛུགས་བྱེད་ལ་ཉེ་པའི་རྒྱ་གར་རྒྱལ་ཡོངས་འོས་བསྡུ་ཆེན་མོ་བསླེབ་ལ་ཉེ་བ་དང་བསྟུན་ཏེ། ཟླ་འདིའི་ཚེས་ ༧ ཉིན་རྒྱ་གར་དབུས་འོས་བསྡུ་ལྷན་ཁང་གིས་མངའ་སྡེ་ཁག་ལ་བཀའ་ཁྱབ་ཅིག་བཏང་བའི་ནང་། ༡༩༥༥ ལོའི་རྒྱ་གར་མི་སེར་ཐོབ་ཐང་རྩ་ཁྲིམས་ཀྱི་ཆ་རྐྱེན་འོག ༡༩༥༠ ནས་ ༡༩༨༧ ལོའི་ནང་ཚུད་དུ་རྒྱ་གར་ནང་སྐྱེས་པའི་བོད་རིགས་སྐྱབས་བཅོལ་བ་ཚོ་རྒྱ་གར་གྱི་མི་སེར་ཡིན་སྟབས། ཁོང་ཚོའི་འོས་བསྡུའི་ཐོབ་ཐང་མུ་མཐུད་དུ་བཀག་འགོག་བྱེད་ཐབས་བྲལ་བས་འོས་བསྡུའི་ཐོ་གཞུང་ལ་དེབ་སྐྱེལ་བྱས་ཏེ་འོས་ཤོག་བླུག་ཆོག་ཅེས་བཀོད་ཡོད་འདུག ཚེས་ ༡༡ ཉིན་རྒྱ་གར་བང་ཆེན་གསར་ཤོག་སྟེང་གནས་ཚུལ་བཀོད་པར། རྒྱ་གར་གཞུང་གིས་རྒྱ་གར་ནང་སྐྱབས་བཅོལ་དུ་སྡོད་པའི་བོད་རིགས་ཚོ་ཕྱི་རྒྱལ་མི་རིགས་ཤིག་ལ་ངོས་འཛིན་བྱེད་ཀྱི་ཡོད་ཀྱང་། ན་ནིང་ཕྱི་ཟླ་ ༨ པའི་ནང་ཀཱ་ཎ་ཊ་ཀའི་འབྲིང་རིམ་ཁྲིམས་ཁང་གིས་གོང་གི་དུས་བཀག་ནང་སྐྱེས་པའི་བོད་རིགས་ཤིག་ལ་རྒྱ་གར་མི་སེར་ཐོབ་ཐང་སྤྲད་ཡོད་པ་དང་། ༢༠༡༠ ལོའི་ཟླ་ ༡༢ ནང་ལྡི་ལི་མཐོ་རིམ་ཁྲིམས་ཁང་གིས་ཀྱང་བོད་རིགས་བུ་མོ་ཞིག་ལ་རྒྱ་གར་མི་སེར་ཐོབ་ཐང་སྤྲད་པར་བརྟེན། རྒྱ་གར་དབུས་འོས་བསྡུ་ལྷན་ཁང་གིས་གནས་ཚུལ་རྒྱུས་ལོན་བྱས་པ་བརྒྱུད་བཀའ་ཁྱབ་བཏང་བ་ཞིག་ཡིན་སྐོར་སོགས་བཀོད་འདུག གནས་ཚུལ་ནང་མུ་མཐུད་བཀོད་པར། རྒྱ་གར་ནང་བོད་རིགས་སྐྱབས་བཅོལ་བ་འབུམ་གཅིག་ཁྲི་གཉིས་ལྷག་སྡོད་གནས་བྱེད་ཀྱི་ཡོད་ཅིང་། དེ་དག་མང་ཆེ་བ་ ༡༩༨༧ ལོའི་ཟླ་ ༧ ཚེས་ ༡ སྔོན་ལ་རྒྱ་གར་ནང་སྐྱེས་པ་ཡིན་ཚུལ་བཀོད་འདུག གསར་འགོད་པ། ལྷ་སྐྱབས་རྒྱལ།
བོད་སྐད་བོད་ཡིག་མ་བརྗེད་པ་བྱེད་དགོས།

ཁ་སང་གཟའ་ཕུར་བུའི་ཉིན་༧གོང་ས་མཆོག་གིས་ཝ་ཤིན་ཌོན་དུ་གནས་སྡོད་བོད་མི་རྣམས་ལ་བཀའ་སློབ་བསྩལ་ཏེ། ཕྱི་རྒྱལ་དུ་ཡོད་པའི་གཞོན་སྐྱེས་ཚོས་བོད་ཡིག་དང་བོད་སྐད་མ་བརྗེད་པ་བྱེད་རྒྱུ་གལ་ཆེན་ཡིན་སྐོར་གསུངས་འདུག ཉིན་འདི་གར་༧གོང་ས་མཆོག་གིས་ཨ་རིའི་རྒྱལ་ས་ཝ་ཤིན་ཌོན་དུ་མཛད་འཕྲིན་སྐྱོང་བཞིན་པ་ལྟར། ཁ་སང་ཚེས་ ༢༠ ཉིན་གྱི་ཕྱི་དྲོ་ཕ་ཁི་ཧྰ་ཡ་ཊི་ (Park hyatt) ཞེས་པའི་བཞུགས་གནས་མགྲོན་ཁང་གི་ཚོགས་ཁང་དུ་བོད་མི་ ༤༠༠ བརྒལ་བར་བཀའ་སློབ་གནང་སྟེ། ང་ཚོ་བཙན་བྱོལ་བ་ཆཊ་ནས་མི་ལོ་ལྔ་བཅུ་ང་ལྔ་ཙམ་ཆས་ཏེ་མི་རབས་བརྗེ་འགྲོ་གི་ཡོད་པ་ལྟར། བོད་ནང་དུའང་མི་རབས་བརྗེ་འགྲོ་གི་ཡོད་པ་དང་། འདས་པའི་ལོ་དེ་དག་རིང་བོད་ནང་གི་བོད་མི་ཚོས་དཀའ་སྡུག་སྣ་ཚོཊ་ཤིག་མྱངས་དང་མྱོང་མུས་སུ་ཡོད་ཀྱང་། བོད་མི་རིཊ་ཀྱི་ལར་ཞེན་དང་སྐད་ཡིག སོ་སོའི་རིག་གཞུང་ལ་གཅེས་འཛིན་བྱེད་རྒྱུར་འགྱུར་བ་མེད་པར་གནས་ཡོད་པ་མ་ཟད། བདེན་དོན་འཐབ་རྩོད་ཐད་ལའང་ལྷག་བསམ་གཡོ་མེད་ཐོག་བསྡད་དེ། བཙན་བྱོལ་དུ་ཡོད་པའི་བོད་མི་ཚོས་ཀྱང་བོད་མི་རིཊ་ཀྱི་ལོ་རྒྱུས་གཙོས་པའི་ཆོས་དང་རིག་གཞུང་གཏིང་ཟབ་ཡོད་ཅེས་ཁ་བཀྱགས་བཀྱགས་བྱས་ཏེ་ཤོད་རྒྱུ་ཞིག་ཡོང་གི་ཡོད་ཚུལ་གསུངས་འདུག དེ་བཞིན། ༧གོང་ས་མཆོག་གིས་འདས་པའི་ལོ་དེ་དག་ནང་དེ་སྔ་བོད་མཐོང་ཐོས་མེད་མཁན་དང་བོད་ཀྱི་སངས་རྒྱས་པའི་ཆོས་ཞེས་བརྗོད་སྐབས། ལུང་པ་ཁུག་ཀྱོག་ཅིག་ཏུ་ལྷ་གསོལ་ཀླུ་གསོལ་བྱེད་བཞིན་ཡོད་པར་ངོས་འཛིན་བྱེད་བཞིན་པ་དེར་འགྱུར་བ་ཕྱིན་ཏེ། དེང་སྐབས་འཛམ་གླིང་འདིའི་ནང་བོད་ཀྱི་སངས་རྒྱས་པའི་ཆོས་དང་འབྲེལ་བའི་ཚན་རིག་དང་ལྟ་གྲུབ་ཅེས་བརྗོད་སྐབས་དོ་སྣང་གསར་པ་ཞིག་བྱེད་ཀྱི་ཡོད་པ་དང་། དེ་ཡང་ཡ་མཚན་གྱི་ཐོག་ནས་བྱས་པ་ཞིག་མིན་པར་དངོས་ཡོད་གནས་ཚུལ་ཐོག་མིའི་བསམ་བློ་གཏོང་རྒྱུར་ཕན་ཐོགས་ཡོད་པར་ངོས་འཛིན་གྱིས་དོ་སྣང་བྱེད་ཡུལ་དུ་གྱུར་ཡོད་པ་དང་། དེང་སྐབས་འཛམ་གླིང་འདིའི་ཐོག་དངོས་སུ་ཕན་ཐོགས་ཡོད་པ་ཞིག་ཏུ་མཐོང་གི་ཡོད་པ་དེ་བཙན་བྱོལ་དུ་གནས་པ་ཚོའི་བྱས་རྗེས་ལྟ་བུ་ཡིན་སྐོར་གསུངས་ཡོད་འདུག ཕྱི་རྒྱལ་དུ་ཡོད་པའི་བོད་མི་ཚོས་བོད་ཀྱི་ཆོས་དང་རིག་གཞུང་སྲུང་སྐྱོབ་བྱ་ཕྱོགས་ཐད་༧གོང་ས་མཆོག་གིས། “ ང་ཚོས་ཆོས་དང་རིག་གཞུང་ཉམས་པ་སླར་གསོ་དང་མི་ཉམས་གོང་སྦེལ་བྱེད་པར་སློབ་སྦྱོང་བྱེད་རྒྱུ་ཧ་ཅང་གལ་ཆེན་ཆགས་ཡོད། ལྷག་པར་དུ་ཁྱེད་རང་ཚོ་ཕྱི་རྒྱལ་ལུང་པར་བསྡད་ཡོད་སྟབས། གཞོན་སྐྱེས་ཚོས་བོད་ཡིག་དང་བོད་སྐད་མ་བརྗེད་པ་བྱེད་དགོས། ལོ་གཉིས་གོང་ངོས་རང་ཀྰ་ཤི་མིར་ལ་ཐེངས་ཤིག་ཕེབས་པ་རེད། དེ་གར་བོད་པའི་སྐད་ཡིག་སློབ་སའི་དམིགས་བསལ་སློབ་གྲྭ་མི་འདུག་ཀྱང་། ལྷ་ས་ཁ་ཆེའི་བུ་ཕྲུག་གིས་ངོས་རང་ཐུག་སྐབས་ལྷ་སའི་སྐད་ཡག་པོ་རྒྱག་གི་འདུག ཕལ་ཆེར་ཨ་རིར་ཡོད་པའི་བོད་ཕྲུག་ཚོ་ལས་ཁ་ཆེའི་བོད་ཕྲུག་ཚོ་བོད་སྐད་བདེ་བ་ལྟ་བུ་འདུག ཁོང་ཚོས་རང་ཉིད་ཀྱི་ཁྱིམ་ཚང་ནང་ཞར་དང་ཞོར་ལ་བོད་སྐད་རྒྱག་གི་ཡོད་པ་རེད། གང་ལྟར་བོད་ཕྲུག་ཅིག་ཡིན་ཕྱིན་བོད་པའི་སྐད་ཡིག་མ་བརྗེད་པ་བྱ་རྒྱུ་ཧ་ཅང་གལ་ཆེན་ཡིན་པ་སེམས་ལ་འཇོག་དགོས། སྤྱིར་བཏང་མི་རིཊ་གང་ཡིན་རུང་ངས་ཐུབ་དང་ནུས་ཞེས་པའི་སྤོབས་པ་དགོས། ང་ཚོ་བོད་མི་རིགས་ནི་རིག་གཞུང་ཕྱུག་པོ་ཡོད་མཁན་ཞིག་ཡིན་ལ། སྤྱི་ཡོངས་ནས་བོད་པར་ཡ་རབས་དང་དྲང་པོ་འདུག་ཅེས་བརྗོད་ཀྱི་འདུག འོན་ཀྱང་། བར་སྐབས་དངུལ་ལ་འདོད་རྔམ་ཆེ་དྲགས་པའི་དབང་གིས་ཡ་རབས་སྤྱོད་བཟང་ཕྲན་བུ་ཉམས་རྒུད་འགྲོ་གི་ཡོད་པ་ལྟ་བུ་འདུག ཡ་རབས་དང་དྲང་པོ། སྙིང་རྗེ་བྱེད་རྒྱུ་ནི་ང་ཚོའི་ཕ་མེས་ནས་ང་ཚོར་འཇགས་པའི་གཅེས་ནོར་ཡིན་སྟབས། དེ་དག་མི་རབས་གཞོན་པའི་རྒྱུད་ལ་འཇགས་ཐབས་བྱ་རྒྱུ་ཧ་ཅང་གལ་ཆེན་པོ་རེད། ” ཅེས་བཀའ་སློབ་གནང་ཡོད་འདུག གསར་འགོད་པ། དོན་གོ

དགེ་རྒན་ལ་ཆེ་མཐོང་དང་བརྩི་འཇོག་ཡོང་ཐབས་བྱ་རྒྱུ་ཡིན་ཟེར།

ཤེས་རིག་ཚོགས་ཆེན་ཐེངས་དྲུག་པའི་ཐོག་མ་འོངས་པར་དགེ་རྒན་ལ་གསོལ་ཕོགས་དང་སྨན་ཁང་བསྟེན་གཏུག་སོགས་ཀྱི་མཐུན་རྐྱེན་དང་ཆེ་མཐོང་དང་བརྩི་འཇོག་ཡོང་ཐབས་བྱ་རྒྱུ་ཡིན་པ་མ་ཟད། མཐའ་མཚམས་སོཊ་སུ་ཡོད་པའི་དགེ་རྒན་ལ་དམིགས་བསལ་མཐུན་རྐྱེན་དང་གླ་ཕོགས་སྤྲོད་རྒྱུ་ཡིན་པའི་གྲོས་ཆོད་བཞག་འདུག ཟླ་སྔོན་མའི་ཚེས་ ༧ ནས་ ༩ ཉིན་བར་བཙན་བྱོལ་བོད་མིའི་སློབ་གྲྭ་ཁག་ནས་ཕེབས་པའི་དགེ་ལས་ ༢༡༥ ཙམ་ལ། ངྷ་ཤོད་སློབ་གྲྭའི་ཚོགས་ཁང་དུ་ཤེས་རིག་ཚོགས་ཆེན་ཐེངས་དྲུག་པ་ཚོགས་ཏེ་གྲོས་གཞི་གཙོ་བོ་ ༣ གྱི་ཐོག་བགྲོ་གླེང་གྲོས་ཆོད་བཞག་ཡོད། གྲོས་གཞི་དང་པོ་དགེ་རྒན་གྱི་ཁྱད་ལས་ཡར་རྒྱས་གཏོང་ཕྱོགས་ཞེས་པའི་ཐད། ཤེས་རིག་ལས་ཁུངས་ཀྱི་འཆར་འགོད་དང་མི་སྣ་ཆེད་ཕེབས་ཀྱིས་ངོ་སྤྲོད་དང་གོ་རྟོགས་སྤེལ་རྒྱུ་དང་། དགེ་རྒན་ཕན་ཚུན་གྱི་ལས་དོན་དང་འབྲེལ་བའི་བསམ་ཚུལ་བརྗེ་ལེན་གྱི་དྲ་རྒྱའི་བརྒྱུད་ལམ་ཞིག་འཛུགས་རྒྱུ། དགེ་རྒན་གྱི་འབྲི་རྩོམ་དང་དཔྱད་རྩོམ། ཁྱད་ལས་པའི་རྣམ་དཔྱོད་དང་ཉམས་མྱོང་སྤེལ་སའི་དུས་དེབ་ཅིག་འདོན་རྒྱུ། དགེ་རྒན་རྣམས་ལ་ཡིག་འབྲེལ་བརྒྱུད་ཤེས་ཡོན་གོང་མཐོར་གཏོང་བའི་གོ་སྐབས་དང་། སློབ་ཡོན་དམིགས་བསལ་གནང་རྒྱུ། ཤེས་ཡོན་སྲིད་བྱུས་ནང་འཁོད་ལྟར་དགེ་རྒན་གྱི་སྤུས་ཚད་སྟངས་འཛིན་ཚད་ལྡན་ཡོང་སླད། ཤེས་ཡོན་ལྷན་ཚོགས་ཀྱིས་ལོ་ ༥ རེའི་དུས་ཡུན་ཅན་གྱི་དགེ་རྒན་ལས་སྒོར་ཞུགས་པའི་ལག་འཁྱེར་ཞུ་དགོས་པ་བཟོ་རྒྱུ་དང་། ལག་འཁྱེར་བསྐྱར་ལེན་བྱེད་པར་དུས་ཡུན་དེའི་རིང་རང་གི་ཁྱད་ལས་གོང་འཕེལ་གཏོང་བའི་ཟབ་སྦྱོང་གསར་པ་གྲངས་ངེས་ཅན་རེ་འགྲིམ་དགོས་པའི་ཆ་རྐྱེན་འདོན་རྒྱུ། དགེ་རྒན་གྱི་སྡོད་གནས་སུ་གློག་ཀླད་དང་དྲ་རྒྱ། དཔེ་མཛོད་ཁང་དུ་དཔེ་དེབ་སྣ་འཛོམས། སློབ་ཚན་སློབ་ཐབས་ཀྱི་འཕྲུལ་འཁོར་ (LCD Projector) བཅས་ཀྱི་མཐུན་རྐྱེན་བསྐྲུན་རྒྱུ་དང་། དགེ་རྒན་གྱི་གསོལ་ཕོགས་སྤར་ཆ་དང་། སྨན་ཁང་བསྟེན་གཏུག་དང་མཛད་སྒོ་སོགས་ཀྱི་སྐབས་མི་མང་དཀྱུས་མ་བཞིན་མིན་པར་ཆེ་མཐོང་དང་། བརྩི་འཇོག་ཡོང་ཐབས་བྱ་རྒྱུ། མཐའ་མཚམས་སོགས་ས་ཆ་ཁུག་ཀྱོག་ཏུ་ཡོད་པའི་སློབ་གྲྭ་ཁག་གི་དགེ་རྒན་རྣམས་ལ་མཐུན་རྐྱེན་དང་གླ་ཕོགས་སོགས་དམིགས་བསལ་གནང་རྒྱུ་བཅས་གཏན་འབེབས་གནང་འདུག གྲོས་གཞི་གཉིས་པ། སྔོན་འགྲོ་དང་གཞི་རིམ་འོག་མའི་སྐབས་ཀྱི་དགེ་རྒན་གྱི་འོས་ཆོས་དང་སྐད་ཡིག་སློབ་ཁྲིད། ཨང་རྩིས་སོགས་དུས་མཐུན་ཁྲིད་ཐབས་སྲ་བརྟན་དང་ལེགས་བཅོས་གཏོང་ཕྱོགས་ཞེས་པའི་ཐད། སྔོན་འགྲོ་དང་གཞི་རིམ་འོག་མའི་དགེ་རྒན་གསར་པ་བསྐོ་གཞག་གནང་ཕྱོགས་དང་དགེ་རྒན་གྱི་འོས་ཆོས། མཐུན་རྐྱེན། གསོལ་ཕོགས་སོགས་བཙན་བྱོལ་བོད་མིའི་གཞི་རིམ་ཤེས་ཡོན་སྲིད་བྱུས་ཀྱི་དོན་ཚན་ ༡༡།༡༢ ནང་དུ། “སྔོན་འགྲོ་དང་གཞི་རིམ་འོག་མའི་དགེ་རྒན་རྣམས་ཉེ་བའི་གཙུག་ལག་རབ་འབྱམས་པའི་ཤེས་ཚད་ཐོག་དགེ་རྒན་འོས་སྦྱོང་ཡོད་པ་དགོས་ཤིང་། དེ་དག་གི་གླ་ཕོགས་དང་མཐུན་རྐྱེན་ཁག་ཀྱང་གཞི་རིམ་གོང་མའི་དགེ་རྒན་དང་གཅིག་མཚུངས་དགོས་པ་བཟོ་རྒྱུ།” ཞེས་པ་ཕྱག་བསྟར་གནང་རྒྱུ། སྐད་ཡིག་གི་ཁྱད་ཆོས་བཞི་སྟེ། ཀློག་རྩལ། འབྲི་རྩལ། འཆད་རྩལ། ཉན་རྩལ་རྣམས་སློབ་མའི་རྒྱུད་ལ་འཇགས་ཐབས་གནད་འགག་ངོ་སྤྲོད་གནང་རྒྱུ།  སློབ་གྲྭའི་ནང་དུ་ཁྲིད་ཆས་ཁང་(Resource Room) ངེས་པར་དུ་དགོས་པ་དང་། སྔོན་འགྲོ་གཙོས་གཞི་རིམ་སློབ་གྲྭའི་ནང་འཛིན་གྲྭ་རེར་ཕྲུ་གུའི་གྲངས་ཚད་ ༡༥ ལྷག་མེད་པ་གཙོ་འདོན་གནང་རྒྱུ། ཤེས་རིག་ལས་ཁུངས་ཀྱི་ངོས་ནས་སློབ་ཕྲུག་གི་ལོ་ཚད་དང་ཤེས་ཡོན་ལ་དཔག་པའི་སྒྲུང་དེབ་དང་། བརྙན་པར་འོད་སྡེར། སྒྲ་བརྙན་འཁོར་ཐག པར་རིས་སྒྲུང་དེབ་སོགས་སྔར་བཞིན་པར་སྐྲུན་གང་མང་གནང་རྒྱུ། ལྷག་པར་དུ་བོད་ཡིག་གི་ཞབས་མཆན་གསལ་བའི་བོད་སྐད་ཐོག་ཡ་རབས་བཟང་སྤྱོད་དང་ལྡན་པའི་བྱིས་པའི་འགུལ་རིས་ལྟད་མོ་དགོས་གལ་ཆེ་བ་དང་། དེ་བཞིན་གཞི་རིམ་འོག་མ་དང་སྔོན་འགྲོའི་ཆེད་དུ་དབུ་མེད་ཐོག་རི་མོ་མཉམ་དུ་ཡོད་པའི་གོ་བདེའི་བྱིས་སྒྲུང་དཔེ་དེབ་ཚད་ལྡན་གང་མང་བཟོ་གལ། བོད་བསྒྱུར་ཞུས་པའི་སློབ་ཚན་རྣམས་ཀྱི་ཐ་སྙད་གསར་པ་རྣམས་ལ་སྐད་ཡིག་ཤན་སྦྱར་གང་མང་དགོས་པ་དང་། ཚིག་འགྱུར་རྣམས་ཀྱང་ཐ་སྙད་གཏན་འབེབས་སྡེ་ཚན་ནས་གཏན་འབེབས་གནང་བའི་བརྡ་ཆད་ལ་གཞི་བཅོལ་ནས་གཅིག་གྱུར་ཡོང་ཐབས་བྱ་རྒྱུ། སློབ་དེབ་གཏན་འབེབས་མ་གནང་གོང་རགས་ཟིན་དགེ་རྒན་རྣམས་ལ་ཟླ་ཤས་རིང་འགྲེམས་སྤེལ་བྱས་ཏེ། དགེ་རྒན་ལས་ལེགས་ཉེས་བསམ་འཆར་བསྡུ་རུབ་གནང་གྲུབ་རྗེས་གཏན་འབེབས་གནང་དགོས་པ། ལྷག་པར་དུ་སློབ་དེབ་བསྐྱར་ཞིབ་དེ་ཁ་ཚ་དགོས་གཏུགས་མ་ཟད། ད་ལྟའི་འཛིན་གྲྭ་བཞི་པ་དང་ལྔ་པའི་བོད་ཡིག་སློབ་དེབ་དག་ལོ་ ༢༠ ཙམ་འགྲོ་བཞིན་ཡོད་སྟབས། བསྐྱར་བཅོས་གང་མགྱོགས་དང་ཕྱིས་སུ་ལོ་ལྔ་རེའི་ནང་སློབ་དེབ་བསྐྱར་ཞིབ་ངེས་པར་གནང་རྒྱུ་བཅས་ཡིན་འདུག གྲོས་གཞི་གསུམ་པ། ཤེས་ཡོན་སྲིད་བྱུས་ཀྱི་ཤེས་ཡོན་སྤྲོད་པའི་དགོས་དམིགས་རང་དབང་དང་། གཞན་ཕན། རྒྱུན་འཛིན། གསར་གཏོད་བཞི་སློབ་མ་རྣམས་ཀྱི་རྒྱུད་ལ་སད་སྨིན་རྫོགས་གསུམ་ཡོང་ཐབས་ཞེས་པའི་ཐད། ཤེས་ཡོན་སྤྲོད་དགོས་པའི་དམིགས་ཡུལ་བཞི་པོ་འདི་དག་ཉིན་རེའི་སློབ་ཚན་དང་འབྲེལ་ནས་སློབ་ཁྲིད་ཡོང་ཐབས་ཀྱི་ལམ་སྟོན་ལག་དེབ་གསར་བསྒྲིག་དང་འབྲེལ་ཡོད་དགེ་རྒན་རྣམས་ལ་ངོ་སྤྲོད་གསལ་བཤད་དང་འགྲེམས་སྤེལ། དེ་བཞིན་ཕ་མ་དང་མང་ཚོགས་ལའང་གསལ་བཤད་གནང་ཐབས་དགོས་རྒྱུ། སློབ་གྲྭའི་ནང་བགྲོ་གླེང་དང་གཏམ་བཤད་ཀྱི་ལས་རིམ་གང་མང་གོ་སྒྲིག་སྐབས་བརྗོད་བྱ་གང་ཡིན་སློབ་གྲྭ་ནས་ངོ་སྤྲོད་བྱེད་པ་ལས་རྗོད་བྱེད་སློབ་ཕྲུག་རང་ཉིད་ཀྱིས་བཟོ་དགོས་པ་དང་། དེ་ཡང་བློ་འཛིན་དང་ཤོག་ཐོག་ནས་ཀློག་པ་ལྟ་བུ་མ་ཡིན་པར་བོད་སྐད་གཙང་མའི་ཐོག་ནས་ཐད་ཀར་ཤོད་ཐུབ་ཐབས་ཀྱི་ལས་འགུལ་སྤེལ་ཐབས་དགོས་རྒྱུ། སློབ་ཕྲུག་ཆུང་དུས་ནས་རང་འགན་འཁུར་རྒྱུ་དང་། ལོ་རེར་རིག་རྩལ་འཁྲབ་སྟོན་ཐེངས་གཅིག་གཉིས་གོ་སྒྲིག་གིས་སློབ་མ་སོ་སོའི་འཇོན་ནུས་གོང་འཕེལ་གཏོང་བའི་གླེང་སྟེགས་ཤིག་བསྐྲུན་གལ་ཆེ་བ་མ་ཟད། འཛིན་གྲྭར་སློབ་ཕྲུག་གི་ལན་འདེབས་ནོར་བར་དམའ་འབེབས་མེད་པར་ནོར་བཅོས་དང་སེམས་ཤུགས་སྤར་ཐབས། དེ་བཞིན་སྦྱོང་ཚན་ཁག་གི་ལན་འདེབས་སློབ་མ་རང་ངོས་ནས་འབྲི་འཇུག་གལ། སྤྱི་ཚོགས་དང་ཁོར་ཡུག་ལས་དོན་ཐོག་ལ་སློབ་མ་རྣམས་དངོས་སུ་མཉམ་ཞུགས་གནང་དུ་བཅུག་ནས། སློབ་གྲྭ་སོ་སོའི་ཉེ་འགྲམ་དུ་ཡོད་པའི་སྨན་ཁང་ཆེ་ཁག་དང་རྒན་གསོ་ཁང་དུ་སློབ་ཕྲུག་རྣམས་ལྟ་སྐོར་དུ་ཁྲིད་ན་ནད་པ་འདྲ་མིན་ཡོད་པ་ངོ་སྤྲོད་ཐུབ་པ། དེ་བཞིན་འབྱུང་བཞི་འཁྲུགས་པ་ལས་ས་ཡོམ་དང་། ཆུ་ལོགས་རུད། ནད་ཡམས་སོགས་ཀྱི་གོད་ཆག་བྱུང་སྐབས་སློབ་ཕྲུག་རྣམས་འཁྲིད་དེ་རོགས་སྐྱོར་ལས་འགུལ་ནང་ཞུགས་ན་གཞན་ཕན་གྱི་བསམ་བློ་ངང་གིས་སླེབས་ཐུབ། སློབ་གྲྭའི་དགེ་ལས་རྣམས་ནི་སློབ་ཕྲུག་རྣམས་ཀྱི་མིག་དཔེ་དང་། རེ་ཡུལ་ངོ་འདྲིས་ཅན་ཡིན་སྟབས། དགེ་ལས་སོ་སོའི་ཉིན་རེའི་སྤྱོད་ཚུལ་སྤྱི་དང་ཡང་སྒོས་སློབ་ཕྲུག་དང་ཐད་ཀར་འབྲེལ་བ་གནང་བའི་སྐབས་སུ་བྱམས་སྐྱོང་ལྡན་པ། དྲང་པོ་ཞི་འཇམ་སོགས་དགོས་རྒྱུ། སྐད་ཡིག་ནི་མི་རིགས་ཀྱི་སྲོག་རྩ་ཡིན་ཞིང་། བོད་ཀྱི་རིག་གཞུང་རྒྱུན་འཛིན་ཐུབ་མིན་ནི་བོད་ཀྱི་སྐད་ཡིག་རྒྱུན་འཛིན་ཐུབ་མིན་ལ་རག་ལས་སྟབས། སློབ་ཕྲུག་རྣམས་ལ་བོད་ཀྱི་སྐད་ཡིག་གི་སློབ་སྦྱོང་སྔར་ལས་ལྷག་པ་ཡོང་བའི་གོ་སྐབས་དང་ཆ་རྐྱེན་ངེས་པར་བསྐྲུན་རྒྱུ་བཅས་གྲོས་ཆོད་ཁག་གཏན་འབེབས་གནང་འདུག གསར་འགོད་པ། དོན་གོ

གཞིས་བྱེས་མཉམ་འཛོམས་མ་བྱུང་བར་ང་ལ་ལོ་གསར་མེད།

ངྷ་ས་གཙུག་ལག་ཁང་གི་རྒྱལ་གཅེས་དཔའ་བོའི་དྲན་རྟེན་རྡོ་རིང་མདུན་དུ། ལོ་གསར་ཚེས་གཅིག་གི་ཞོགས་པ་ནས་ཆུ་ཚོད་ ༧༢ རིང་ཟས་བཅད་ཆུ་བཅད་ཀྱི་ངོ་རྒོལ་གནང་མཁན་སཱ་ར་མཐོ་སློབ་ཀྱི་སློབ་མ་བསྟན་པ་དར་རྒྱས་ལགས་ཀྱི་ལས་འགུལ་དེ་ཁ་སང་ཞོགས་པར་མཚམས་འཇོག་གནང་ཡོད་ཅིང་། ཁོའི་ལས་འགུལ་དེ་ནི་རང་ལུས་མེར་བསྲེགས་གཏོང་མཁན་རྒྱལ་གཅེས་དཔའ་བོ་དཔའ་མོ་རྣམས་ཀྱི་ཁྱིམ་མི་གཉེན་འབྲེལ་གྱི་གཙོས་གཞིས་ལུས་བོད་མི་ཚོར་གདུང་སེམས་མཉམ་སྐྱེད་མཚོན་ཆེད་ཡིན་འདུག གསར་འགོད་པས་ཁ་པར་བརྒྱུད་བསྟན་པ་དར་རྒྱས་ལགས་སུ་ཁོང་གི་གཟུགས་པོའི་གནས་སྟངས་དང་དཀའ་ངལ་ཅི་འཕྲད་སྐོར་དྲིས་པར་ཁོང་གིས། གཟུགས་པོ་ཧ་ཅང་ཐང་ཆད་པ་དང་སྐད་ཆེན་པོ་གྲགས་ཐུབ་ཀྱི་མི་འདུག དེ་ནས་ནང་དགོང་ལ་དབུགས་ཀྱིས་མི་འདང་བའི་དཀའ་ངལ་ཏོག་ཙམ་འདུག་མ་གཏོགས་གཞན་པ་སྐྱོན་མི་འདུག ཟས་བཅད་ངོ་རྒོལ་གྱི་ཉིན་དང་པོ་དེར་གནམ་གཤིས་ཀྱིས་ཅུང་ཙམ་དཀའ་ངལ་འཕྲད་སོང་། དེ་ནས་ཉིན་གསུམ་པ་དེར་གཟུགས་པོ་ཧ་ཅང་ཐང་ཆད་པ་དང་མགོ་ཡིས་རང་ཚུགས་མ་ཐུབ་པར་ཉིན་གང་བོར་ཉལ་བསྡད་པ་ཡིན། དེ་མ་གཏོགས་དཀའ་ངལ་ཆེན་པོ་འཕྲད་མ་སོང་། ཐེངས་འདིའི་ཟས་བཅད་ངོ་རྒོལ་སྐབས་གཞུང་འབྲེལ་མ་ཡིན་པའི་ཚོགས་པ་ཁག་གི་གཙོས་བོད་མི་དང་ཕྱི་རྒྱལ་བ་མང་པོས་རྒྱབ་སྐྱོར་དང་གདུང་སེམས་མཉམ་སྐྱེད་གནང་བར་སྙིང་ཐག་པ་ནས་ཐུགས་རྗེ་ཆེ་ཞུ་རྒྱུ་ཡིན། ཞེས་བརྗོད་བྱུང་། ད་རེབ་ཀྱི་ལས་འགུལ་བརྒྱུད་སྤྱི་ཚོགས་ཐོག་བོད་དོན་ཕྱིར་བསྒྲགས་ཀྱི་ནུས་པ་ཅི་ཙམ་ཐོན་ཡོད་དྲིས་པར། ང་མི་དཀྱུས་མ་ཞིག་གིས་བོད་དོན་ཐད་སྤྱི་ཚོགས་ལ་ཚོར་ཤུགས་ཆེན་པོ་སྤྲད་ཐུབ་སོང་བསམ་པ་བྱུང་། དཔེར་ན། རྒྱ་གར་གྱི་ཚགས་ཤོག་ཁྱབ་ཆེ་ཤོས་རྒྱ་གར་དུས་བབ་སོགས་གསར་འགྱུར་བརྒྱུད་ལམ་ཁག་མང་པོ་ཞིག་ཏུ་བསླེབས་འདུག་ལ། ལྷག་པར་དུ་སྐད་འཕྲིན་བརྒྱུད་དེ་བོད་ནང་དུ་མང་པོ་བརྒྱུད་བསྒྲགས་བྱས་འདུག་པས། གཞིས་བཞུགས་སྤུན་ཟླ་དང་ལྷག་པར་དུ་རང་ལུས་མེར་བསྲེགས་གནང་མཁན་གྱི་ཁྱིམ་མི་གཉེན་འབྲེལ་ཚོས་མཁྱེན་རྟོགས་བྱུང་ཡོད་པའི་རེ་བ་ཡོད། ད་ཐེངས་ཕྱི་རྒྱལ་བ་སོགས་མི་མང་འདུ་འཛོམས་བྱས་པའི་གོ་སྐབས་དང་བསྟུན་ཏེ་ངས་ལོ་གསར་མི་གཏོང་དགོས་པའི་རྒྱུ་མཚན་སྐོར་གྱི་བསྒྲགས་གཏམ་ཡིག་ཆ་ ༢༠༠ ལྷག་པར་སྐྲུན་བྱས་ཏེ་བཀྲམས་པ་ཡིན། གང་ལྟར་ང་མི་ང་ཆུང་ཞིག་གིས་སྤེལ་བའི་ལས་འགུལ་འདི་ཨོ་ཙམ་བྱུང་སོང་བསམ་ནས་ང་ རང་ཡིད་ཚིམ་བསྡད་ཡོད། ཅེས་བརྗོད་བྱུང་། ཁོང་གིས་བསྒྲགས་གཏམ་ནང་དུ་ལས་འགུལ་གྱི་དགོས་དམིགས་སོགས་བཀོད་དོན། “ མི་ལོ་ཉིས་སྟོང་མ་ཟིན་ཙམ་གྱི་ལོ་རྒྱུས་ལྡན་པའི་ དུས་ཆེན་གལ་ཆེན་འདི་མི་ཚང་རེ་རེའམ་མི་བུ་རེ་རེའི་ངོས་ནས་བརྩི་སྲུང་བྱེད་སྲོལ་ཡོད་ནའང་། སྤྱི་ལོ་ ༢༠༠༨ ས་བྱི་ཞི་རྒོལ་ཆེན་མོ་བྱུང་བ་ནས་བཟུང་ད་ལྟའི་བར་དུ་མི་ལོ་ལྔ་ཡི་རིང་ལ་གཞིས་ བྱེས་གཉིས་ཀྱིས་སེམས་ཀྱི་ན་གཟུ་མ་ཐེག་པར་ལོ་ནག་སྲུང་བརྩི་བྱེད་དགོས་བྱུང་བ་རེད། ཡིན་ནའང་། མི་རིགས་ཤིག་གི་སྲོལ་རྒྱུན་གྱི་རིག་གཞུང་ལ་འབྲེལ་བ་ཡོད་པའི་དུས་ཆེན་ཁྱད་པར་ཅན་དེ་འདི་ལྟར་ཉམས་རྒུད་དུ་གཏོང་ག་ལ་རུང་། རྒྱུ་མཚན་དེའི་དབང་གིས་ད་ལོ་ནས་བཟུང་སྟེ་ཁུ་སིམ་སིམ་གྱིས་སྲོལ་རྒྱུན་དེ་ལྟར་སླར་གསོ་བྱེད་མགོ་བཙུགས་ཡོད་པ་འདྲ། དེ་ནི་འོས་ཤིང་འཚམ་པའི་བྱེད་སྟངས་མ་ནོར་བ་ཞིག་རེད་འདུག་སྙམ་པའི་ཚོར་སྣང་དང་བཅས་ཏེ་གུས་བརྩི་ཞུ་བཞིན་ཡོད། སྤྱི་ལོ་ ༡༩༩༨ ནས་ད་ལྟའི་བར་དུ་བོད་ཕྱི་ནང་གཉིས་ནས་རྒྱལ་གཅེས་དཔའ་བོ་དཔའ་མོ་བརྒྱ་དང་སུམ་ཅུ་ལྷག་གིས་རང་ལུས་མེར་བསྲེགས་བཏང་བ་འདི་ནི་ཆེས་ཚད་མཐོ་བའི་སྨྲ་བསམ་བརྗོད་འདས་ཀྱི་ལས་འགུལ་ཞིག་ཡིན་ལ། འགྲོ་བ་མིའི་རིགས་བྱུང་བ་ནས་དེ་རིང་བར་དུ་ས་ཆེན་གོ་ལ་འདིའི་སྟེང་དུ་བྱུང་མ་མྱོང་བའི་ལས་འགུལ་ཞིག་ཀྱང་ཡིན་པ་རེད་མོད། སྒེར་གཅོད་རང་ལུགས་པའི་དབང་སྒྱུར་བ་དག་ལ་ཚོར་བ་གང་ཡང་མེད་པའི་མངོན་གསལ་གྱི་རྣམ་འགྱུར་དེ་ལས། ང་ཚོས་རྟོགས་ཐུབ་པ་ཞིག་ནི་མཚོན་བྱེད་གསུམ་ཅན་གྱི་ལས་འགུལ་གྱིས་རྒྱ་ནག་དམར་པོའི་གཞུང་ལ་གཡོ་འགུལ་གང་ཡང་གཏོང་མི་ཐུབ་པ་དེ་རེད་འདུག་སྙམ། འོན་ཀྱང་འཚེ་མེད་ཞི་བའི་ལས་འགུལ་གྱི་ཆ་ཤས་མང་པོ་ཞིག་མཚོན་བྱེད་ཅན་གྱི་ལས་ འགུལ་ཡིན་ཙ་ན་སྣང་མེད་དུ་འཇོག་ག་ལ་རུང་། དེ་ལྟར་བསམས་ནས་བདག་གིས་ད་ལོ་ནས་བཟུང་སྟེ་བོད་གཞིས་བྱེས་མཉམ་འཛོམས་མ་བྱུང་ བར་དུ་ལོ་གསར་ཡོད་ཚད་མྱ་ངན་གྱིས་བསུ་རྒྱུའི་དམ་བཅའ་བྱེད་ཀྱིན་ཡོད། སྤྲོ་སྐྱིད་ལྡན་པའི་དུས་ཚིགས་ཁྱད་པར་ཅན་ཞིག་ཅིའི་ཕྱིར་འདི་ལྟར་མྱ་ངན་ལ་ བསྒྱུར་དགོས་སོང་བ་རེད། དེ་ནི་རྒྱལ་ཁབ་བཙན་གྱིས་ཕྲོགས་པར་སྙིང་ནད་དྲག་ཏུ་འབར་བས་ཡིན་ལ། སྤུན་ཟླ་དམར་གསོད་བྱས་པའི་ཤ་འཁོན་སེམས་ན་ཡོད་པས་ཡིན། མ་ཟད་དགྲ་བོའི་གཉའ་གནོན་འོག་གི་སྡུག་བསྔལ་བཟོད་ཐབས་བྲལ་བས་ཡིན། འདི་དག་ནི་ངའི་སྤྲོ་སྐྱིད་ཀྱི་ཉི་མ་ཕྲོགས་པའི་གཤེད་མ་དངོས་དེ་ཡིན། ”ཞེས་དང་། ཡང་ ཁོང་གིས་མུ་མཐུད་དུ། “སྤྱིར་བོད་མི་ཞིག་ཡིན་པ་ཙམ་གྱིས་འགན་འཁྲི་ཉག་གཅིག་ཡོད་པ་དེ་ནི་ད་ལྟའི་བོད་ པ་ཚང་གི་གནས་སྟངས་བརྗེད་མི་རུང་བ་དང་། རང་ནུས་གང་ལྕོགས་ཀྱིས་ཐབས་ལམ་སྣ་ཚོགས་ལ་བརྟེན་ཏེ་རྒྱལ་ཁབ་སྐྱོབ་ཐབས་ལ་འབད་ རྒྱུ་དེ་ནི་མེད་དུ་མི་རུང་བའི་འོས་འགན་ཞིག་ཡིན། བདག་ལ་མཚོན་ན་དེང་སྐབས་སློབ་མའི་མིང་ཐོག་ཏུ་བསྡད་ཡོད་སྟབས་ནམ་རྒྱུན་གདུང་སེམས་མཉམ་བསྐྱེད་དང་། བོད་དོན་དྲིལ་བསྒྲགས་སོགས་ཀྱི་ལས་གཞི་འདྲ་མིན་ནང་མཉམ་ཞུགས་ཀྱི་ཁོམ་ལོང་ཡང་མ་མཆིས། ད་ཐེངས་ལོ་གསར་གུང་སེང་དང་སྟབས་བསྟུན་ཏེ་ང་དང་ངའི་མི་རིགས་ཀྱི་ཆེད་དུ། ང་དང་ངའི་རྒྱལ་ཁབ་ཀྱི་ཆེད་དུ། གཅེས་པའི་ལུས་སྲོག་གཏོང་མཁན་གྱི་དཔའ་བོ་དཔའ་མོ་ཚོའི་ཕ་མ་དང་། བཟའ་ཟླ། བུ་ཕྲུག གཉེན་ཉེ་སོགས་ལ་གདུང་སེམས་མཉམ་བསྐྱེད་མཚོན་བྱེད་དུ་ཆུ་ཚོད་ ༧༢ རིང་ཟས་བཅད་ཆུ་བཅད་ཀྱི་མྱ་ངན་བྱ་རྒྱུ་ཐག་གཅོད་བྱས་པ་ཡིན། འདི་ཡང་ང་རང་བོད་པ་ཞིག་ཡིན་པའི་རྒྱུ་མཚན་གྱིས་ཅི་བྱ་གཏོལ་མེད་དུ་གྱུར་ནས་བྱས་པ་ཞིག་ལས་གཞན་འདི་ལ་ནུས་པ་གང་ཡང་མེད་མོད། དེ་ལྟ་ནའང་། ངས་གདུང་སེམས་མཉམ་བསྐྱེད་བྱེད་ས་དེ་ཚོས་བཙན་བྱོལ་བོད་མི་ཞིག་གིས་འདི་ལྟར་སྐྱབས་བཅོལ་ནས་ལོ་གསར་གཏོང་རྒྱུ་གཏན་ནས་དོར་ཏེ། གདུང་སེམས་མཉམ་བསྐྱེད་བྱེད་ཀྱིན་ཡོད་པ་ཤེས་སོང་ན་ང་ལ་དེས་ཆོག ” ཅེས་བཀོད་འདུག གསར་འགོད་པ། པདྨ་མཚོ།  

ལྐོག་ཟ་རུལ་སུངས་ལ་རྡུང་རྡེག་གཏོང་རྒྱུ་ཡིན་ཟེར།

དེ་རིང་རྒྱ་ནག་ཞིབ་དཔྱོད་ལས་ཁུངས་ཀྱིས་ལྐོག་ཟ་རུལ་སུངས་བྱས་ཏེ་ཡུལ་གྱར་བྲོས་བྱོལ་འགྲོ་མཁན་གྱི་གཞུང་ཞབས་ལས་བྱེད་དང་དོགས་ཡོད་ཉེས་ཅན་ཚོར་ཐག་གཅོད་ནན་མོ་བྱ་རྒྱུ་ཡིན་སྐོར་བསྒྲཊ་འདུག དེ་རིང་རྒྱ་ནག་ཆེས་མཐོའི་ཁྲིམས་ཁང་གི་ཞིབ་དཔྱོད་དཔོན་ཚའོ་ཅན་མེན་གྱིས་སྐབས་ ༡༢ པའི་རྒྱ་ནག་དམངས་འཐུས་ཚོགས་ཆེན་གྱི་ཚོགས་དུས་གཉིས་པའི་ཚང་འཛོམས་གྲོས་ཚོགས་ཐེངས་གསུམ་པའི་ཐོག འདས་ལོའི་ལས་བསྡོམས་སྙན་ཐོ་སྒྲོགས་སྦྱང་དང་འབྲེལ། གཞུང་རྒྱུ་ཧམ་ཟ་ཧམ་བཟུང་གིས་ཡུལ་གྱར་བྲོས་བྱོལ་ཕྱིན་པའི་གཞུང་གི་ལས་བྱེད་དག་ལ་རྒྱལ་ཁབ་གཞན་གྱི་ཁྲིམས་ཁང་དང་འབྲེལ་གཏུག་བྱས་ཏེ་རྟོག་ཞིབ་དང་། ད་ལྟ་ཡོད་བཞིན་པའི་དོགས་ཡོད་ལས་བྱེད་ཚོར་ལྟ་སྲུང་ནན་མོ་བྱ་རྒྱུ་ཡིན་སྐོར་བརྗོད་འདུག ཐེངས་འདིའི་གནད་དོན་འདི་ནི། སྲིད་འཛིན་ཞི་ཅིན་ཕིན་གྱིས་ལྐོག་ཟ་རུལ་སུངས་ལ་རྡུང་རྡེག་གཏོང་དགོས་པའི་སྲིད་ཇུས་གཏན་འབེབས་ཀྱིས་ ༢༠༡༣ ལོར་རྒྱ་ནག་དབུས་ཆབ་སྲིད་སྡེ་ཚན་གྱི་རྒྱུན་ལས་ཟུར་པ་ཀྲུའུ་ཡཱོང་ཁང་གཙོས་ལས་བྱེད་ ༧༦༢ ཙམ་འཇུ་བཟུང་གིས་ཨ་སྒོར་ཐེར་འབུམ་ ༡།༦༥ ལྷག་ལྐོག་ཟ་བྱས་ཡོད་པ་དག་ལ་རྒོལ་རྡུང་དང་། མ་འོངས་པར་ལྐོག་ཟ་རུལ་སུངས་འགོག་རྒོལ་བྱ་ཆེད་ཕྱིར་བསྒྲགས་བྱས་པ་ཞིག་ཡིན་འདུག གནད་དོན་འདིའི་ཐད་ཚའོ་ཅན་མེན་ (Cao Jianming) གྱིས། གཞུང་ཞབས་ལས་བྱེད་ཚོས་ཕྱི་རྒྱལ་དུ་ཡོད་པའི་བཟའ་མི་བུ་ཕྲུག་ཚོར་འབྲེལ་གཏུག་གིས་གཞུང་རྒྱུ་ལྐོག་ཟ་ལྐོག་ལེན་བྱས་ཏེ་རྒྱལ་ཁབ་གཞན་ནང་གནས་སྤོར་བྱེད་བཞིན་ཡོད་པ་ཤེས་རྟོགས་བྱུང་ཡོད་པ་དང་། ལྐོག་ཟ་རུལ་སུངས་བྱས་ཏེ་ཨ་རི་དང་ཁེ་ན་ཌ་གཙོས་ཨེ་ཤ་ཡའི་རྒྱལ་ཁབ་ཁག་ཏུ་བྲོས་བྱོལ་དུ་ཕྱིན་པའི་གཞུང་གི་ལས་བྱེད་ ༥༠༠ ཙམ་ཡོད་པ་དག་ལ་འབྲེལ་ཡོད་གཞུང་དང་འབྲེལ་གཏུག་གིས་རྟོག་ཞིབ་ཀྱིས་རྡུང་རྡེག་གཏོང་རྒྱུ་ཡིན་སྐོར་བརྗོད་འདུག ད་དུང་ཚའོ་ཅན་མེན་གྱིས། རྒྱ་ནག་ཆེས་མཐོའི་ཁྲིམས་ཁང་གི་ཞིབ་དཔྱོད་ཚན་པས་འདས་པའི་ལོ་གཅིག་རིང་སྤྱི་ཚོགས་འཆམ་མཐུན་བརྟན་ལྷིང་སྲུང་སྐྱོབ་དང་། ལས་རིགས་ཉེས་གསོག་ཞིབ་གཤེར་ཐག་གཅོད་སྔོན་འགོག་བྱེད་ཤུགས་ཆེ་རུ་བཏང་ནས་རུལ་རྒོལ་གཙང་སྤེལ་ལས་དོན་ལ་སྐུལ་འདེད་བྱ་རྒྱུ་ཡིན་པ་དང་། ཁྲིམས་ལུགས་ཀྱི་ལྟ་སྐུལ་བྱེད་ཤུགས་ཆེ་རུ་བཏང་ནས་ཁྲིམས་འཛིན་དྲང་པོ་ཡོང་ཐབས། ཞིབ་དཔྱོད་ཀྱི་འགན་ནུས་གོང་འཕེལ་སྐུལ་འདེད་དང་འབྲེལ་སྤྱི་དམངས་ཀྱི་འཚོ་བར་འགན་སྲུང་། གཞུང་དྲང་དང་ཡ་རབས་ཀྱི་ཐོག་ནས་ཁྲིམས་འཛིན་གསར་བཟོ་དང་། ཁྲིམས་འཛིན་ཆུ་ཚད་མཐོ་རུ་བཏང་ཡོད་ཚུལ་སོགས་བརྗོད་འདུག ༢༠༡༤ ལོར་དོན་ཚན་དྲུག་སྟེ། དང་པོ། བསྒྱུར་བཅོས་ཁྱོན་ཡོངས་ནས་གཏིང་ཟབ་ཏུ་བཏང་སྟེ་ནུས་ཡོད་ཀྱི་ཁྲིམས་འཛིན་འགན་སྲུང་བྱ་རྒྱུ་དང་། གཉིས་པ། ལས་རིགས་ཁག་གི་ཉེས་གསོག་བྱེད་སྒོར་ཁྲིམས་ལྟར་ཆད་པ་ནན་མོ་བཅད་དེ་སྤྱི་ཚོགས་བརྟན་ལྷིང་གི་གནས་བབ་ཧྲིལ་པོར་སྲུང་སྐྱོབ་བྱ་རྒྱུ། གསུམ་པ། ལས་རིགས་ཉེས་གསོག་ཞིབ་བཤེར་ཐག་གཅོད་དང་སྔོན་འགོག་བྱེད་པའི་ཆུ་ཚད་མཐོ་རུ་གཏོང་རྒྱུ། བཞི་པ། བཅའ་ཁྲིམས་ཀྱི་ལྟ་སྐུལ་ནུས་པ་ཆེ་རུ་བཏང་ནས་ཁྲིམས་འཛིན་ནན་པོ་དང་ཁྲིམས་འཛིན་གཞུང་དྲང་ཡོང་རྒྱུར་སྐུལ་འདེད་གཏོང་རྒྱུ། ལྔ་པ། ཞིབ་དཔྱོད་བསྒྱུར་བཅོས་ཁྱོན་ཡོངས་ནས་གཏིང་ཟབ་ཏུ་གཏོང་རྒྱུ། དྲུག་པ། དཔུང་ཁག་འཛུགས་སྐྱོང་ལས་དོན་ཐད་ཤུགས་སྣོན་བརྒྱབ་ཏེ་ཐབས་བརྒྱ་ཇུས་སྟོང་གིས་ལྐོག་ཟ་རུལ་སུངས་དང་དོགས་ཡོད་ཉེས་ཅན་པར་འགོག་རྒོལ་བྱ་རྒྱུ་བཅས་བསྒྲགས་འདུག འདིའི་ཐད་གནད་དོན་དབྱེ་ཞིབ་པ་ཚོས། རྒྱ་གཞུང་གིས་ལྐོག་ཟ་རུལ་སུངས་བྱས་ཏེ་ཕྱི་རྒྱལ་དུ་བྲོས་བྱོལ་དུ་ཕྱིན་པའི་ལས་བྱེད་ཚོར་འབྲེལ་ཡོད་གཞུང་དང་འབྲེལ་མོལ་བྱས་ཏེ་རྩིས་སྤྲོད་དགོས་པའི་འབོད་སྐུལ་བྱེད་བཞིན་ཡོད་སྐོར་བརྗོད་ཀྱང་། ཕྱི་རྒྱལ་གྱི་ཡུལ་གྲུ་ཁག་གིས་རྒྱ་གཞུང་གི་འབོད་སྐུལ་ལ་དང་ལེན་བྱས་ཏེ་ཕྱིར་སྤྲོད་བྱ་རྒྱུ་དཀའ་ལས་ཁག་པོ་ཡིན་སྐོར་བརྗོད་འདུག ༡༩༧༨ ལོར་ཏིན་ཞོ་ཕིན་གྱིས་རྒྱ་ནག་ནང་དཔལ་འབྱོར་གུ་ཡངས་སྲིད་ཇུས་ལག་བསྟར་གྱིས་ཕྱི་ཕྱོགས་སྒོ་མོ་ཕྱེ་བ་ནས་ ༢༠༠༣ ལོའི་བར་རྒྱ་ནག་ནས་ལྐོག་ཟ་ལྐོག་ལེན་བྱས་ཏེ་རྒྱལ་ཁབ་གཞན་དུ་ཉེན་ཡོལ་འགྲོ་མཁན་ལས་བྱེད་ ༤༠༠༠ ལྷག་བྱུང་ཡོད་པ་དང་། དེ་དག་གིས་ཉུང་མཐར་ཡང་རྒྱ་ནག་ནས་ཨ་སྒོར་ཐེར་འབུམ ༥༠ ལྷག་མཉམ་འཁྱེར་དང་། ༢༠༡༣ ལོར་ལས་བྱེད་ ༧༦༢ ཙམ་གྱིས་ཨ་སྒོར་ཐེར་འབུམ་ ༡།༦༥ ལྷག་ལྐོག་ཟ་བྱས་ཡོད་ཅིང་། ད་ལྟ་ཨ་རི་དང་ཁེ་ན་ཌ། སུད་སི། དབྱིན་ལན་གཙོས་ཕྱི་རྒྱལ་ཡུལ་གྲུ་ཁག་ཏུ་ལྐོག་ཟ་རུལ་སུངས་ཀྱི་དོན་རྐྱེན་འོག་ཉེན་ཡོལ་བྲོས་བྱོལ་འགྲོ་མཁན་གྱི་རྒྱ་རིགས་ལས་བྱེད་ ༣༥༠༠༠ ལྷག་བྱུང་ཡོད་པ་དང་དེ་དག་གིས་ཕྱོགས་བསྡོམས་བྱས་ན་ཨ་སྒོར་ཐེར་འབུམ་ ༡༢༠ ལྷག་ལྐོག་ཟ་བྱས་ཡོད་འདུག གསར་འགོད་པ། དོན་གྲུབ།
མི་ ༦ དམར་གསོད་བཏང་།

ཁ་སང་སྔ་དྲོར་རྒྱ་ནག་ཧུའུ་ནན་ཞིང་ཆེན་ཁྲང་ཧྲ་གྲོང་ཁྱེར་དུ་དམར་གསོད་དོན་རྐྱེན་ཞིག་བྱུང་སྟེ་མི་ ༦ བསད་ཡོད་འདུག ཁ་སང་པེ་ཅིན་གྱི་སྔ་དྲོའི་ཆུ་ཚོད་ ༡༠།༡༥ ཙམ་ལ་རྒྱ་ནག་ཧུའུ་ནན་ཞིང་ཆེན་ཁྲང་ཧྲ་གྲོང་ཁྱེར་ཝུ་ཅཱ་ལེན་ཁྲོམ་ལམ་དུ། ཧེ་བྷིར་ཊོར་ཌི་དང་མེ་མེ་ཐི་ཨཱ་བྷོ་ལཱ་ཟེར་བའི་ཞིན་ཅང་གི་ཁྲོམ་ཚོང་བ་གཉིས་ཀྱི་བར་འཁྲུག་འཛིང་ཤོར་ཏེ། མི་གཅིག་དམར་གསོད་བཏང་ཡོད་པ་མ་ཟད། ལག་དམར་བྲོས་བྱོལ་དུ་འགྲོ་བའི་ལམ་བར་ནས་འགྲུལ་བ་ཚོར་གང་བྱུང་གྲི་ཡིས་བརྒྱབ་སྟེ། ཐེངས་འདིའི་དོན་རྐྱེན་ཁྲོད་ཤིན་ཅང་གི་མི་ ༢ བཅས་ཁྱོན་མི་གྲངས་ ༦ དམར་གསོད་བཏང་ཡོད་འདུག དོན་རྐྱེན་བྱུང་རྗེས་ཉེན་རྟོག་པས་ད་རེབ་ཀྱི་དོན་རྐྱེན་དང་འབྲེལ་བའི་དོགས་ཡོད་ཉེས་ཅན་ཞིག་འཛིན་བཟུང་བྱས་ཡོད་པ་དང་། ལག་དམར་རྩད་གཅོད་བྱེད་བཞིན་ཡོད་འདུག ཁྲང་ཧྲ་དོན་རྐྱེན་བྱུང་ནས་ཆུ་ཚོད་ཁ་ཤས་ཀྱི་རྗེས་སུ། སི་ཁྲོན་ཁྲིན་ཏུའུ་གྲོང་ཁྱེར་གྱི་ཁྲིན་ཞེ་ལམ་དུ་དམར་གསོད་དོན་རྐྱེན་ཞིག་བྱུང་ཡོད་པའི་གནས་ཚུལ་ཐོན་ཡོད་ཀྱང་། ཁ་སང་ཕྱི་དྲོའི་ཆུ་ཚོད་ ༥ པའི་ཐོག་ཁྲིན་ཏུའུ་གྲོང་ཁྱེར་ཉེན་རྟོག་ཁང་གིས་བརྒྱུད་ལམ་ཁག་ཏུ། ཁུལ་དེར་སྤྱི་ཚོགས་བདེ་འཇགས་ལ་གནོད་པའི་དོན་རྐྱེན་གང་ཡང་བྱུང་མེད་སྐོར་བརྗོད་ཡོད་འདུག གཞན་ཡང་། དེ་རིང་རྒྱ་ནག་གཞུང་འབྲེལ་དྲ་བ་ཞིན་ཅིན་ཉིན་རེའི་ཚགས་པར་གྱིས་གནས་ཚུལ་སྤེལ་བ་ལྟར་ན། རྒྱ་ནག་སྲིད་གྲོས་སྐབས་ ༡༢ པའི་རྒྱུན་ལས་ཚོགས་འདུ་ཐེངས་ ༥ པ་གྲུབ་རྗེས། སྲིད་གྲོས་ཀྱི་མགོ་ཁྲིད་ཡས་ཀྲིན་ཧྲིན་གྱིས། རྒྱ་ནག་དབུས་མཐོ་རིམ་དཔོན་རིགས་ནང་ཁུལ་ནས་ཁུན་མེན་དམར་གསོད་དོན་རྐྱེན་སློང་མཁན་གྱི་དྲག་སྤྱོད་པ་དེ་ཚོ། ཅང་ཙེ་མེན་གྱི་ཕྱོགས་གཏོགས་ཙིན་ཆིན་ཧུང་གི་དབང་འོག་ཏུ་ཡོད་པའི་རྒྱ་ནག་དྲག་ཆས་ཉེན་རྟོག་དམིགས་བསལ་དམག་དཔུང་གི་མི་སྣ་ཡིན་པ་གཏན་འཁེལ་ཡོད་པ་དང་། ཅང་ཙེ་མེན་ཚོགས་པས་མི་རིགས་བར་འགལ་ཟླ་དང་སྤྱི་ཚོགས་ནང་འཁོན་སེམས་བསླངས་བ་དེ། ཞིན་ཅང་རང་བཙན་གྱི་སྟོབས་ཤུགས་སྐུལ་སློང་དང་མི་རིགས་འཁོན་འཛིང་ལ་འབྲེལ་བ་གང་ཡང་མེད་ཚུལ་དང་། སྤྱིར་བཏང་ཅང་ཚོགས་ཀྱིས་དུས་གཅིག་ཏུ་གྲོང་ཁྱེར་ཁག་ ༥ ནང་དོན་རྐྱེན་སློང་བའི་འཆར་གཞི་ཡོད་ཀྱང་། གྲོང་ཁྱེར་ ༤ ཡི་ནང་ལག་བསྟར་ཐུབ་མེད་སྐོར་བརྗོད་འདུག གསར་འགོད་པ། པདྨ་མཚོ།
གནམ་གྲུ་ཁ་བསྒྱུར་བྱས་འདུག་ཟེར།

ཟླ་འདིའི་ཕྱི་ཚེས་ ༡༥ ཉིན་མ་ལེ་ཞི་ཡ་གཞུང་གིས་བོར་བརླག་ཏུ་གྱུར་བའི་གནམ་གྲུ་དེའི་བརྡ་གཏོང་མ་ལག་སྒོ་བརྒྱབ་སྟེ་ཁ་བསྒྱུར་བྱས་ཡོད་ལུགས་བསྒྲགས་འདུག ཟླ་འདིའི་ཕྱི་ཚེས་༨ ཉིན་མ་ལེ་ཞི་ཡ་ནས་པེ་ཅིན་དུ་འཕུར་བའི་གནམ་གྲུ་ཨང་རྟགས་ (MH370) ཅན་དེ། བོར་བརླག་ཏུ་གྱུར་ནས་ཉིན་གྲངས་ ༡༠ འགྲོ་བཞིན་ཡོད་པ་དང་། ཟླ་འདིའི་ཕྱི་ཚེས་ ༡༥ ཉིན་གསར་འགོད་ལྷན་ཚོགས་ཤིག་གི་ཐོག་མ་ལེ་ཞི་ཡའི་སྲིད་བློན་ལཱ་ཅི་པོའུ་ཡིས། བོར་བརླག་ཏུ་གྱུར་བའི་གནམ་གྲུ་དེའི་བརྡ་གཏོང་མ་ལག་མི་ཞིག་གིས་བསམ་བཞིན་དུ་སྒོ་བརྒྱབ་སྟེ། གནམ་གྲུའི་འགྲུལ་ལམ་ཁ་བསྒྱུར་བྱས་ཡོད་ལུགས་བསྒྲགས་ཡོད་པ་མ་ཟད། ཟླ་འདིའི་ཕྱི་ཚེས་ ༨ ཉིན་གྱི་སྔ་དྲོའི་ཆུ་ཚོད་ ༨།༡༡ ཐོག་གཞི་ནས་གནམ་གྲུའི་འབྲེལ་ལམ་ཆད་ཡོད་པའི་གནད་དོན་དེ་ངོས་ལེན་བྱས་ཡོད་འདུག སྲིད་བློན་ལཱ་ཅི་པོའུ་ཡིས་གསར་འགོད་ལྷན་ཚོགས་ཐོག མ་ལེ་ཞི་ཡ་དམག་ཕྱོགས་བཀོད་འདོམས་བརྡ་གཏོང་ཁང་ནས་ཟླ་འདིའི་ཕྱི་ཚེས་ ༨ ཉིན་གྱི་ཞོགས་པར། མ་ལེ་ཞི་ཡ་ནུབ་བྱང་ཁུལ་ནས་གནམ་གྲུ་ཞིག་མ་ལིས་ཅཱ་མཚོ་གླིང་བསྐོར་ཏེ་འཕུར་བ་ཤེས་རྟོགས་བྱུང་ཡོད་ཀྱང་། ཕྱིས་སུ་གར་སོང་ཆ་མེད་དུ་གྱུར་བའི་གནས་ཚུལ་བསྒྲགས་ཡོད་པ་ལྟར། གནམ་གྲུ་དེ་བོར་བརླག་ཏུ་གྱུར་བའི་ (MH370) རྟགས་ཅན་གྱི་གནམ་གྲུ་ཡིན་པ་ཐག་གིས་གཅོད་ཐུབ་ནའང་། ད་ལྟའི་ཆར་གང་དུ་ཡོད་མེད་གཏན་འཁེལ་བྱེད་མི་ཐུབ། ཡིན་ནའང་། མ་ལེ་ཞི་ཡ་དང་རྒྱལ་སྤྱིའི་མཁའ་འགྲུལ་སྡེ་ཁག་གིས་ཞིབ་འཇུག་བྱས་པ་ལྟར་ན། གནམ་གྲུ་དེ་ཐའེ་ལན་ཌི་བྱང་ཕྱོགས་ནས་ཁ་སཱ་སི་ཐན་དང་ཊོར་ཀེ་མན་སི་ཐན་གྱི་བྱང་ཁུལ་དང་། ཡང་ན་ཧིན་རྡུ་ཉི་ཞེ་ཡ་ནས་ཧིན་རྡུ་རྒྱ་མཚོའི་ལྷོ་ཁུལ་དུ་བབས་ཡོད་སྲིད་པས། རིམ་པ་རྗེས་མར་ཧིན་རྡུ་རྒྱ་མཚོའི་ལྷོ་ཁུལ་དུ་འཚོལ་ཞིབ་བྱ་རྒྱུ་ཡིན་པ་མ་ཟད། མ་ལེ་ཞི་ཡའི་འབྲེལ་ཡོད་ལས་ཁུངས་ཀྱིས་གནམ་གྲུ་དེའི་ལས་བྱེད་མི་སྣ་དང་དོགས་ཡོད་མགྲོན་པོ་ལ་ཞིབ་འཇུག་ནན་པོ་བྱ་རྒྱུ་ཡིན་སྐོར་བརྗོད་འདུག དེ་སྔོན་ཨ་རིའི་མཁའ་འགྲུལ་ཞིབ་འཇུག་ལྟེ་གནས་དང་དབྱིན་ཇིའི་རྒྱང་སྒྲོག་ཁང་སོགས་ནས་བོར་བརླག་ཏུ་གྱུར་བའི་གནམ་གྲུ་དེ་ས་གནས་གཞན་དུ་ཁ་བསྒྱུར་བྱས་ཡོད་ཚུལ་དང་། མ་ལེ་ཞི་ཡ་གཞུང་གིས་ཟླ་འདིའི་ཕྱི་ཚེས་ ༨ ཉིན་གྱི་ཞོགས་པའི་ཆུ་ཚོད་ ༡།༢༠ ཐོག་གནམ་གྲུའི་འབྲེལ་ལམ་ཆད་པ་བསྒྲགས་ཡོད་ནའང་། ཆུ་ཚོད་ ༥ ཕྱིན་རྗེས་ཀྱང་གནམ་གྲུ་དེ་བརྡ་རྟགས་སྟེང་ཡོད་ལུགས་སོགས་བརྗོད་ཡོད་པ་རེད། ཡིན་ནའང་། མ་ལེ་ཞི་ཡ་གཞུང་ཕྱོགས་ནས་ངོས་ལེན་བྱས་མེད། གནད་དོན་དབྱེ་ཞིབ་པ་ཚོས། མ་ལེ་ཞི་ཡ་གཞུང་ནས་ད་ལྟའི་བར་གནད་དོན་དེ་ངོས་ལེན་མི་བྱེད་པའི་རྒྱུ་མཚན་ནི། མ་ལེ་ཞི་ཡ་དང་རྒྱ་ནག་བར་གྱི་ཚོང་ལས་མཉམ་འབྲེལ་ལ་ཤུགས་རྐྱེན་ཐེབས་པར་འཛེམས་པ་ཡིན་སྐོར་བརྗོད་ཀྱི་ཡོད་འདུག གསར་འགོད་པ། པདྨ་མཚོ།

ལོ་ལྔ་བཅུར་བསླེབ་སྐབས་ངེད་རྒན་རྒོན་གཉིས་ཁ་ཁ་བྱས་ཏེ་སྡོད་དགོས་ཆཊ་སོང་།

བོད་སྐྱོད་ཞི་བའི་གོམ་བགྲོད་པ་ཚེ་བརྟན་རྡོ་རྗེ་ལགས་བོར་བརླག་ཏུ་ཕྱིན་ནས་ཟླ་ ༩ ཙམ་འགྲོ་བཞིན་ཡོད་ཀྱང་གར་ཡོད་ཅི་བྱུང་གི་གནས་ཚུལ་གང་ཡང་རྩད་གཅོད་ཐུབ་མི་འདུག འདས་ལོའི་ཕྱི་ཟླ་ ༣ ཚེས་ ༡༠ ཉིན་གླིང་ཚ་ཚེ་བརྟན་རྡོ་རྗེ་ལགས་ཀྱིས་དགོས་འདུན་དོན་ཚན་ ༥ ཡི་འོག དྷ་རམ་ས་ལ་ནས་བོད་སྐྱོད་ཞི་བའི་གོམ་བགྲོད་ཐེངས་གཉིས་པ་མགོ་འཛུགས་བྱས་ཏེ། རྒྱ་གར་བྱང་ཤར་ཁུལ་གྱི་མངའ་སྡེ་ཁག་ ༦ ཙམ་བརྒྱུད་དེ་གོམ་བགྲོད་བྱས་མཐར། ཕྱི་ཟླ་ ༦ ཚེས་ ༨ ཉིན་རྒྱ་གར་གྱི་ནུབ་བྷིང་གྷིལ་ (West Bengal) མངའ་སྡེའི་ཀ་ལོན་སྦུག་ནས་བོར་བརླག་ཏུ་ཕྱིན་ཡོད་པ་དང་། ད་ལྟའི་བར་ཟླ་ ༩ ཙམ་འགྲོ་བཞིན་ཡོད་ཀྱང་ཁོང་གི་སྐོར་མཐོང་ཐོས་གང་ཡང་མེད་སྟབས། ཕྱི་ཟླ་ ༢ ཚེས་ ༢༥ ཉིན་འདི་གའི་གསར་འགོད་པས་དྷ་རམ་ས་ལར་ཡོད་པའི་ཁོང་གི་ཨ་མ་ལྡོམ་པོ་སྐྱིད་ལགས་ལ་ཚེ་བརྟན་རྡོ་རྗེའི་སྐོར་གོ་ཐོས་བྱུང་ཡོད་མེད་དྲིས་པར་ཁོང་མོས། “ཚེ་བརྟན་རྡོ་རྗེ་བརླག་ནས་ཉིན་ཞག་ ༤༦༠ ཙམ་འགྲོ་བཞིན་ཡོད་པ་རེད། ཨུ་ཐུག་པའི་སྐབས་སུ་ཁོ་རང་རྨི་ལམ་དུ་རྨིས་ན་བསམ་ཡང་རྨི་ལམ་ལའང་རྨིས་རྒྱུ་མི་འདུག བཟང་ཕྱོགས་ནས་བསམ་བློ་བཏང་ན། ནམ་ཞིག་རྒྱ་གཞུང་གིས་བཙོན་པ་ཚོ་བཙོན་གྲོལ་གཏོང་ཡོང་སྐབས་གྲལ་དུ་ཡོད་རྒྱུ་རེད་བསམ་གྱི་འདུག ཡང་སྡུག་ས་ནས་བསམ་བློ་བཏང་ན། རྒྱ་གར་ལུང་པ་ཞིག་ནས་ཤི་སྟེ་ཐ་ན་རོ་ཙམ་ཡང་མཐོང་ཐུབ་རྒྱུ་མ་རེད་བསམ་གྱི་འདུག གང་ལྟར། རྒྱ་གར་ནང་ཡོད་མེད་ཐག་གཅོད་ཐུབ་པ་ཞིག་བྱུང་ན་ང་རང་གི་སེམས་ནས་ཀྱང་སྡུག་བསྔལ་ཞིག་དྭངས་འགྲོ་ས་རེད། ”ཅེས་བརྗོད་བྱུང་། ཨ་མ་ལྡོམ་པོ་སྐྱིད་ལགས་ཀྱི་ཁྱོ་ག་ཉེ་ལམ་བོད་དུ་ལོག་ཡོད་པའི་སྐོར་དྲིས་པར། ཁོང་མོས་འདི་ལྟར་བརྗོད་བྱུང་། “ སྔོན་མ་ནས་ཕ་ཡུལ་དུ་སྐོར་ཞིག་རྒྱག་ཨེ་ཐུབ་ན་བསམ་སྟེ་ཡི་གེ་ལེན་ཐབས་བྱས་ཀྱང་རག་མ་སོང་། གང་ཡིན་ཟེར་ན་རྒྱ་གར་ནང་ཁོ་རང་གི་གཟུགས་པོའང་བདེ་བོ་མི་འདུག ན་ནིང་བུ་བོར་བརླག་ཏུ་ཕྱིན་རྗེས་བསྐྱར་དུ་ཡི་གེ་ལེན་རྒྱུར་འབད་བརྩོན་བྱས་ཏེ། མཐའ་མ་དེར་ཁོ་རང་ལ་རག་སོང་། བུ་མོ་དང་ངེད་གཉིས་ལ་ཆོག་མཆན་སྤྲད་མི་འདུག འོན་ཀྱང་གལ་སྲིད་ཚེ་བརྟན་རྡོ་རྗེ་རྒྱའི་བཙོན་ཁང་ནས་ཤི་སོང་ན་རོ་བདག་ཅིག་དགོས་པ་རེད། ངེད་གཉིས་ཀ་རྒྱ་གར་ནང་བསྡད་ན་ཕན་ཐོགས་མི་འདུག་བསམ་ནས་ཁོ་རང་ཡུལ་དུ་ཕྱིན་པ་རེད། ངེད་གཉིས་ལོ་བཅུ་དྲུག་ཙམ་ནས་བཟའ་ཚང་བྱས་ཏེ་ད་ལྟ་ལོ་ལྔ་བཅུར་སླེབ་སྐབས་ཁ་ཁ་བྱས་ཏེ་སྡོད་དགོས་ཆགས་སོང་། ཡིན་ནའང་ཁོ་བོད་ནང་ཕྱིན་ཏེ་ཟླ་ ༣ ལྷག་ཕྱིན་པའི་རིང་། རྒྱ་གཞུང་གིས་དཀའ་ངལ་གང་ཡང་བཟོས་མི་འདུག” ཅེས་བརྗོད་བྱུང་། བདེ་སྲུང་བཀའ་བློན་འབྲོང་ཆུང་དངོས་གྲུབ་མཆོག་ལ་བོད་མིའི་སྒྲིག་འཛུགས་ཀྱི་ངོས་ནས་ཚེ་བརྟན་རྡོ་རྗེའི་སྐོར་གོ་ཐོས་བྱུང་ཡོད་མེད་བཀའ་འདྲི་ཞུས་པར་ཁོང་གིས། “རྒྱ་གར་བྱང་ཤར་ཁུལ་གྱི་ས་གནས་བདེ་དོན་ཁག་བརྒྱུད་དེ་འབྲེལ་ཡོད་ལས་ཁུངས་ཁ་ཤས་ལ་འབྲེལ་བ་བྱས་ཀྱང་གསལ་བོ་གང་ཡང་ཤེས་མི་འདུག གལ་སྲིད་ས་གནས་རྒྱ་གར་བཙོན་ཁང་ཞིག་ཏུ་ཡོད་ན་ཤེས་ཡོང་བ་ཞིག་ཡིན་ལ། རྒྱ་གར་གཞུང་གིས་ཁོང་འཛིན་བཟུང་བྱེད་དགོས་པའི་རྒྱུ་མཚན་ཡང་ཡོད་པ་མ་རེད། རང་དབང་ལུང་པ་ལྟ་བུ་རྩད་གཅོད་བྱེད་ཐུབ་ས་ཞིག་ཏུ་ཡོད་ན་རྩད་གཅོད་ཐུབ་པ་རེད། དེ་མིན་པར་བཙན་འོག་ཅིག་ཏུ་ཚུད་བསྡད་ཡོད་ན་ལམ་སང་རྩད་གཅོད་ཐུབ་རྒྱུ་ཁག་པོ་རེད། རྒྱལ་ཁབ་དེ་དང་ཚན་པ་དེས་ངོས་ལེན་བྱེད་རྒྱུ་ཁག་པོ་རེད། དེ་སྔོན་གྲོས་ཚོགས་ནང་དུ་ངས་གསལ་བོ་ཞུས་ཡོད་པ་ལྟར། རྒྱ་གར་ལུང་པའི་ནང་ཡོད་པ་ཞིག་ལ་ངོས་འཛིན་བྱེད་ཀྱི་མེད། གང་ལྟར་དུས་ཚོད་ཅིག་གི་ནང་གསལ་བོ་ཆགས་ཡོང་གི་རེད།” ཅེས་གསུངས་བྱུང་། གསར་འགོད་པ། པདྨ་མཚོ། ༼བོད་ཀྱི་དུས་བབ་ཚགས་པར་ལས་འདིར་བཀོད༽
བོད་ཟས་ཟ་ཁང་དུ་ཕེབས་འདུག

ཁ་སང་མེ་ཤལ་ཨོ་བྷ་མ་མཆོག་བོད་པའི་ཟ་ཁང་ཞིག་ཏུ་ཕེབས་ནས་བོད་ཟས་མཆོད་པ་ནི་གྲངས་ཉུང་མི་རིཊ་ལ་བརྩི་བཀུར་བྱས་པ་ཞིག་ཡིན་སྐོར་བསྒྲཊ་འདུག ཁ་སང་ཨ་རིའི་སྲིད་འཛིན་གྱི་བཟའ་ཟླ་མེ་ཤལ་ཨོ་བྷ་མ་གཙོས་ནང་མི་སྐུ་འཁོར་ལྷན་རྒྱས་བདུན་ཕྲག་གཅིག་རིང་གི་རྒྱ་ནག་གི་འཚམས་གཟིགས་མཇུག་སྒྲིལ་ལ་ཉེ་སྐབས། རྒྱ་ནག་ཟི་ཁྲོན་ཞིང་ཆེན་ཁྲིན་ཏུའུ་གྲོང་ཁྱེར་གྱི་བོད་ཟས་ཟ་ཁང་ (Zangxiang Teahouse) ཞེས་པར་ཕེབས་ཏེ་ཉིན་གུང་གི་ཞལ་ལག་མཆོད་ཡོད་སྟབས། དྲ་ལམ་དུ་རྩོམ་ཡིག་སྤེལ་མཁན་རྒྱ་རིགས་རྩོམ་པ་པོ་ཚོས་སྐྱོན་བརྗོད་ཤུགས་ཆེར་བྱས་ཡོད་འདུག དེའི་ཐད་རྒྱ་རིགས་རྩོམ་པ་པོ་ཞིག་གིས། མེ་ཤལ་ཨོ་བྷ་མས་བོད་ཟས་ཟ་ཁང་ཞིག་ཏུ་ཞལ་ལག་མཆོད་པ་དེ་ནི། ཨ་རིས་བོད་དོན་གནས་སྟངས་ལ་དམིགས་བསལ་དོ་སྣང་བྱེད་བཞིན་ཡོད་པ་གསལ་སྟོན་བྱས་པ་ཞིག་ཡིན་སྟབས། ཁོ་མོའི་རྒྱ་ནག་གི་འཚམས་གཟིགས་དེར་ཆབ་སྲིད་ཀྱི་ལྐོག་ཇུས་ཡོད་སྐོར་བརྗོད་འདུག དེ་བཞིན་རྩོམ་པ་པོ་གཞན་ཞིག་གིས། “ མེ་ཤལ་ཨོ་བྷ་མའི་འཚམས་གཟིགས་ནང་ཤེས་ཡོན་སློབ་གསོ་ཙམ་མིན་པར། ཆབ་སྲིད་ཀྱི་རྙོག་དྲ་ཡང་ཚུད་ཡོད་སྟབས། རྒྱ་རིགས་ཀྱི་མི་སེར་དང་ཨ་རིའི་གྲོས་ཚོགས་འཐུས་མི་ཚོས་ཞིབ་འཇུག་མཐིལ་ཕྱིན་གནང་དགོས་ཀྱི་འདུག ” ཅེས་བརྗོད་འདུག ཨ་རིའི་ཕོ་བྲང་དཀར་པོའི་ལས་བྱེད་ཅིག་གིས། ལྕམ་སྐུ་མཆོག་གི་བོད་པའི་ཟ་ཁང་ནང་ཞལ་ལག་མཆོད་དོན་རྒྱ་ནག་ནང་ཡོད་པའི་གྲངས་ཉུང་མི་རིགས་ཀྱི་ཐོབ་ཐང་ལ་བརྩི་བཀུར་བྱས་པ་ཡིན་སྐོར་བརྗོད་འདུག གནད་དོན་དབྱེ་ཞིབ་པ་ཚོས། མེ་ཤལ་ཨོ་བྷ་མས་བོད་ཟས་ཟ་ཁང་དུ་ཞལ་ལག་མཆོད་དོན། ཁོ་མོས་ནམ་རྒྱུན་གྲངས་ཉུང་མི་རིགས་ཀྱི་ཐོབ་ཐང་ལ་བརྩི་བཀུར་ཞུ་བཞིན་པ་དང་ཡོངས་སུ་མཐུན་པ་ཞིག་ཡིན་སྐོར་བརྗོད་འདུག མེ་ཤལ་ཨོ་བྷ་མ་མཆོག་གིས་གུང་ཟས་མཆོད་རྗེས། ཁྲིན་ཏུའུ་གྲོང་ཁྱེར་གྱི་མཐོ་འབྲིང་ཨང་བདུན་པར་ཕེབས་ཏེ་ཨ་རིའི་འགྲོ་བ་མིའི་ཐོབ་ཐང་གི་འཐབ་རྩོད་ལས་འགུལ་ ( Civil Right Movement ) དང་འབྲེལ་སློབ་མ་ཚོར། ཨ་རིས་འགྲོ་བ་མིའི་ཐོབ་ཐང་དང་སྨྲ་བརྗོད་རང་དབང་། ཆོས་དད་རང་དབང་། གཞི་རྩའི་འགྲོ་བ་མིའི་ཐོབ་ཐང་བཅས་ལ་རྩ་འཛིན་ཞུ་བཞིན་ཡོད་ཀྱང་། ད་དུང་མི་རིགས་དབྱེ་འབྱེད་ཀྱི་ཤུགས་རྐྱེན་ངན་པ་དེ་ལས་ཐར་ཐུབ་མེད་སྐོར་དང་། འདས་པའི་བདུན་ཕྲག་གཅིག་རིང་ལྕགས་རི་རིང་བོ་གཙོས་གནའ་ཤུལ་དང་དེང་རབས་ཚན་རྩལ་གྱི་གྲུབ་འབྲས་དག་ལ་མཇལ་རྒྱུ་བྱུང་བ་མ་ཟད། ཤེས་འཇོན་གྱིས་ཕྱུག་པའི་གཞོན་སྐྱེས་ཁྱེད་ཚོར་མཇལ་རྒྱུ་བྱུང་བ་དེ་གཟི་བརྗིད་ཅིག་ཡིན་སྐོར་བརྗོད་ཡོད་འདུག མེ་ཤལ་ཨོ་བྷ་མ་སྐུ་འཁོར་ལྷན་རྒྱས་ཟླ་འདིའི་ཚེས་ ༢༥ ནས་ ༢༦ ཉིན་གཉིས་རིང་ཟི་ཁྲོན་ཞིང་ཆེན་ཁྲིན་ཏུའུ་གྲོང་ཁྱེར་དུ་ཡོད་པའི་བོད་པའི་ཟ་ཁང་ཞིག་ཏུ་བསྐྱོད་ཡོད་པ་དང་། ཟ་ཁང་མདུན་དུ་ཡོད་པའི་མ་ཎི་འཁོར་ལོ་བསྐོར་ཏེ་བོད་པའི་ཆོས་དང་རིག་གཞུང་ལ་བརྩི་བཀུར་ཞུས་ཡོད་འདུག གསར་འགོད་པ། དོན་གྲུབ།
བོད་རྒྱ་འབྲེལ་མོལ་བསྐྱར་གསོ་དགོས།

ཁ་སང་གཟའ་ཕུར་བུའི་ཉིན་གྱི་ཕྱི་དྲོ་ཧྥ་རན་སིའི་རྒྱལ་ས་ཕ་རི་སིར་བོད་མི་དང་བོད་དོན་རྒྱབ་སྐྱོར་བ་ཚོས་རྒྱ་ནག་གི་སྲིད་འཛིན་ཞི་ཅིན་ཕིན་ལ་ངོ་རྒོལ་གནང་ཡོད་འདུག ཁ་སང་ཕྱི་ཚེས་ ༢༧ ཉིན་གྱི་ཕྱི་དྲོའི་ཆུ་ཚོད་ ༣།༠༠ པའི་ཐོག ཧྥ་རན་སིའི་རྒྱལ་ས་ཕ་རི་སིའི་བོད་རིགས་ཚོགས་པའི་གོ་སྒྲིག་འོག རྒྱལ་སའི་འགྲོ་བ་མིའི་ཐོབ་ཐང་ཐང་ཆེན་དུ་ཕ་རི་སིར་གནས་སྡོད་བོད་མི་དང་ཡུ་གུར་བ། རྒྱ་རིགས་མང་གཙོ་དོན་གཉེར་བ་བཅས་མི་ ༥༠༠ ཙམ་གྱིས། ལག་ཏུ་བོད་ཀྱི་རྒྱལ་དར་དང་འཕྲེད་དར་སོཊ་འཕྱར་བཞིན་རྒྱ་ནག་གི་སྲིད་འཛིན་ཞི་ཅིན་ཕིན་ལ་ངོ་རྒོལ་གྱི་ལས་འགུལ་ཞིག་སྤེལ་ཡོད་པར་མ་ཟད། འགྲོ་བ་མིའི་ཐོབ་ཐང་ཐང་ཆེན་དུ་འཛོམས་ཏེ་བོད་དོན་དང་འབྲེལ་བའི་གཏམ་བཤད་སོགས་གནང་ཡོད་འདུག འདུ་འཛོམས་དེར་ཧྥ་རན་སིའི་གྲོས་ཚོགས་གོང་མའི་འཐུས་མི་སྐུ་ཞབས་ཨོ་ཊག་གྷ་ཌོ་ལིན་ (Audre Gattolin) ལགས་དང་། ཕ་རི་སི་ས་གནས་གྲོས་ཚོགས་འཐུས་མི་ཇོན་མག་བྷུ་ཝོལ་ (Jeun MarcBrule) ལགས་གཙོས། འབྲེལ་ཡོད་མི་སྣ་ཁག་ཆེད་ཕེབས་ཀྱིས་བོད་དོན་རྒྱབ་སྐྱོར་གྱི་གཏམ་བཤད་གནང་སྟེ། ཧྥ་རན་སིའི་སྲིད་འཛིན་གྱིས་རྒྱ་ནག་གི་སྲིད་འཛིན་ཞི་ཅིན་ཕིན་ལ་བོད་རྒྱ་འབྲེལ་མོལ་མགོ་འཛུགས་རྒྱུར་སྐུལ་མ་གནང་དགོས་སྐོར་སོགས་བརྗོད་སོང་། སྐབས་དེར་ཕ་རི་སིའི་བོད་རིགས་ཚོགས་པའི་ཚོགས་གཙོ་ཐུབ་བསྟན་རྒྱ་མཚོ་ལགས་ཀྱིས། ད་བར་རྒྱ་ནག་གི་སྲིད་འཛིན་རིམ་པར་བརྗེ་བོ་བརྒྱབ་ཡོད་ཀྱང་། བོད་ཐོག་འཛིན་པའི་སྲིད་ཇུས་ལ་འགྱུར་བ་གང་མེད་པར། རྒྱ་གཞུང་གིས་མུ་མཐུད་བོད་ནང་མི་རིགས་གཉའ་གནོན་དང་དཔལ་འབྱོར་དབྱེ་འབྱེད། རིག་གཞུང་རྩ་གཏོར། ཁོར་ཡུག་གཏོར་རླག་གཏོང་བཞིན་པའི་སྲིད་ཇུས་ངན་པ་དང་། བོད་ཡུལ་རྒྱ་ཡུལ་སྒྱུར་བའི་སྲིད་བྱུས་ངན་པ་མཚམས་འཇོག་གིས་བོད་རྒྱ་འབྲེལ་མོལ་བསྐྱར་གསོ་དགོས་པའི་ནན་སྐུལ་ཞུས་སོང་། ཁ་སང་ཕྱི་དྲོ་བོད་མི་ཚོས་རྒྱལ་སའི་འགྲོ་བ་མིའི་ཐོབ་ཐང་ཐང་ཆེན་ནས་རྒྱ་ནག་གཞུང་ཚབ་ཁང་བར་གོམ་བགྲོད་གནང་སྟེ་འགྲོ་རྩིས་བྱས་ཀྱང་། ས་གནས་ཉེན་རྟོག་པས་བཀག་འགོག་བྱས་དེ་བསྐྱོད་ཐུབ་མི་འདུག་ལ། དེ་བཞིན་བོད་མིས་ངོ་རྒོལ་བྱ་རྒྱུར་དོགས་ཏེ། སྲིད་འཛིན་ཞིས་ཅིན་ཕིན་ཕེབས་ལམ་གྱི་ས་འོག་མེ་འཁོར་ཁག་ཅིག་ཀྱང་གནས་སྐབས་རིང་བཀག་འགོག་བྱས་ཡོད་འདུག ཧྥ་རན་སི་ནས། གནས་ཚུལ་མཁོ་གཏོང་བ་རིག་བཟང་།

བོད་ཀྱི་གསོ་རིག་ཡར་རྒྱས་གཏོང་བའི་གོ་སྐབས་དམ་འཛིན་བྱེད་དགོས།

དེ་རིང་༧གོང་ས་མཆོག་གིས་སངས་རྒྱས་སྨན་བླའི་རྗེས་གནང་སྩོལ་སྐབས། བོད་ཀྱི་གསོ་བ་རིག་པའི་སྨན་པ་ཚོས་རང་དབང་ལུང་པའི་ནང་གསོ་བ་རིག་པ་ཡར་རྒྱས་གཏོང་བའི་གོ་སྐབས་དམ་འཛིན་བྱེད་དགོས་སྐོར་གསུངས་སོང་། དེ་རིང་སྔ་དྲོའི་ཆུ་ཚོད་ ༨།༣༠ ཙམ་ལ་དྷ་ས་ཐེག་ཆེན་གཙུག་ལག་ཁང་དུ་བོད་ཀྱི་སྨན་པའི་ལྷན་ཚོགས་ཀྱིས་ཇི་ལྟར་གསོལ་འདེབས་ཞུས་པ་ལྟར། ༧གོང་ས་མཆོག་གིས་སངས་རྒྱས་སྨན་བླའི་སྒྲུབ་ཐབས་རྗེས་གནང་སྩལ་སོང་ལ། དེར་བོད་ཀྱི་སྨན་རྩིས་སྨན་པ་དང་རྩིས་པ། མཐོ་སློབ་ཀྱི་དགེ་སློབ་བཅས་དང་། དྷ་སྟེང་དང་སུ་ཇཱ་སོགས་ཀྱི་དགེ་སློབ། ཕྱི་རྒྱལ་ནང་ཆོས་དོན་གཉེར་བ། དྷ་ས་ཁུལ་གྱི་སེར་སྐྱ་མི་མང་བཅས་མི་ ༡༢༠༠༠ ཙམ་འཛོམས་འདུག གསུང་ཆོས་དབུ་འཛུཊ་ཀྱི་ཐོག་མར་༧གོང་ས་མཆོག་གིས་བོད་ཀྱི་གསོ་བ་རིག་པ་ཡར་རྒྱས་གཏོང་བའི་གོ་སྐབས་དམ་འཛིན་བྱེད་རྒྱུ་གལ་ཆེན་ཡིན་པའི་ཐད། “ སྨན་པས་སོ་སོའི་ཤེས་ཚད་གཞི་ལ་བཞག་ནས་ཉམས་མྱོང་ཕྱོགས་བསྡོམས་དང་། རང་དབང་ལུང་པའི་ནང་དུ་གསོ་བ་རིག་པའི་རིག་གཞུང་འདྲ་མིན་གྱི་མི་སྣར་ཐུག་འཕྲད་བྱས་ཏེ། ཕན་ཚུན་གོ་བསྡུར་དང་ཉམས་མྱོང་སྤེལ་རེས་བྱེད་པའི་གོ་སྐབས་ཡག་པོ་ཡོད་པ་དམ་འཛིན་བྱེད་རྒྱུ་ཧ་ཅང་གལ་ཆེན་པོ་རེད། རྩ་བའི་ང་ཚོ་བོད་ཀྱི་གསོ་བ་རིག་པའི་རིག་གཞུང་དེ་དངོས་གནས་གཏིང་ཟབ་པོ་དང་། འཛམ་གླིང་གི་གསོ་བ་རིག་པའི་ནང་གི་ཕལ་ཆེར་སྤུས་དག་ཤོས་ཤིག་ཆགས་ཀྱི་ཡོད་པ་རེད། བོད་ལ་ཡོད་པའི་གསོ་བ་རིག་པའི་སྲོལ་རྒྱུན་རིག་གནས་དེ་ཆོས་རྒྱལ་ཁྲི་སྲོང་ལྡེའུ་བཙན་གྱི་སྐབས་སུ་བྱུང་བ་དང་། ཆོས་རྒྱལ་ཁྲི་སྲོང་ལྡེའུ་བཙན་དབུ་བཞུགས་ཐོག གསོ་བ་རིག་པའི་རིག་གནས་མི་འདྲ་བ་རྣམས་མཉམ་དུ་ཚོགས་ཏེ་རིག་གནས་ཕྱོགས་བསྡུས་བྱས་པ་ཞིག་ཁྱེད་རང་ཚོས་བཤད་ཀྱི་འདུག ད་ལྟ་དུས་རབས་ཉེར་གཅིག་ནང་བསླེབས་བསྡད་ཡོད་པ་དང་། རིག་གནས་འདྲ་མིན་བར་ཉམས་མྱོང་སྤེལ་རེས་བྱེད་པ་སོགས་མུ་མཐུད་ཡར་རྒྱས་གཏོང་བའི་གོ་སྐབས་ཡོད་པ་རེད། གོ་སྐབས་དེ་ཚོ་དམ་འཛིན་བྱེད་རྒྱུ་ཧ་ཅང་གལ་ཆེན་པོ་རེད། ”ཅེས་གསུངས་སོང་། ༧གོང་ས་མཆོག་གིས་དེང་སང་ཆོས་ཚོགས་དང་བླ་མ་འགའ་ཤས་ཀྱིས་དཔལ་འབྱོར་ཁོ་ན་དོན་དུ་གཉེར་བཞིན་པ་ཡག་པོ་མིན་པའི་ཐད། “ཆོས་འབྲེལ་རྒྱས་བསྡུས་ག་འདྲ་བྱས་པ་ཡིན་ནའང་། ཀུན་སློང་རྣམ་པར་དག་པ་ཞིག་དགོས་ཀྱི་ཡོད་པ་རེད། ཆོས་འཆད་པ་པོའི་ངོས་ནས་བསམ་པ་རྣམ་པར་དག་པའི་ཐོག་ནས་བཤད་རྒྱུ་རེད་མ་གཏོགས། འཇིག་རྟེན་ཆོས་བརྒྱད་ཀྱི་བསམ་བློ་དང་འདྲེས་ཏེ་མཁས་འདོད་དང་གྲགས་འདོད། ལྷག་པར་དུ་དེང་སང་ཆོས་ཚོགས་ཀྱི་གྲས་སུ་དངུལ་གཙོ་བོ་དོན་དུ་གཉེར་མཁན་འདུག དེ་ཚོ་ཧ་ལས་པའི་ཞབས་འདྲེན་རེད། བླ་མའི་མིང་ཐོགས་པའི་གྲས་མང་པོ་ཞིག་གིས་ཕལ་ཆེར་ཆོས་ཀྱི་ཚོང་རྒྱག་གི་ཡོད་པ་འདྲ་བོ་འདུག བོད་ནང་དུ་ཡོད་པའི་ངའི་ངོ་ཤེས་བླ་མ་ཞིག་གིས་དམ་བཅའ་གསུམ་བཞག་འདུག དམ་བཅའ་དང་པོ་བོད་ནང་ནམ་རྒྱུན་རྟ་ཞོན་གྱི་ཡོད་པས་རྟ་མི་ཞོན་པ་དང་། གཉིས་པ་ཤ་མི་བཟའ་བ། གསུམ་པ་ཆོས་ཀྱི་ཚོང་མི་རྒྱག་པ་བཅས་ཀྱི་དམ་བཅའ་བཞག་འདུག བོད་ནང་ལའང་ཆོས་ཀྱི་ཚོང་རྒྱག་མཁན་ཡོང་གི་ཡོད་སྟབས། སྐྱེས་བུ་དམ་པ་ཁོང་ལྟ་བུས་ཆེད་དུ་གཉེར་ནས་ཆོས་ཀྱི་ཚོང་མི་རྒྱག་པའི་དམ་བཅའ་བཞག་འདུག གང་ལྟར་བླ་མའི་ངོས་ནས་གྲགས་པ་དོན་དུ་གཉེར་བ་དང་ཆོས་ཚོང་བརྒྱབ་པ་ཡིན་ན། ཕྱི་ནས་བལྟས་ན་ཆོས་བྱེད་ཀྱི་ཡོད་ཀྱང་དོན་དུ་སྡིགས་པ་གསོག་གི་ཡོད་པ་རེད། དེ་བཞིན། སློབ་མས་ཀྱང་བསམ་པ་རྣམ་དག་བྱས་ནས་ཆོས་ཉན་དགོས་པ་རེད། ནང་པ་སངས་རྒྱས་པའི་སྐྱབས་གནས་སངས་རྒྱས་དང་ཆོས། དགེ་འདུན་གསུམ་ཤེས་པའི་ཐོག་ནས་དད་པ་ཐོབ་པ་ཡིན་ན། ཆོས་ཆོས་སུ་འགྲོ་བ་ཞིག་ཡོང་གི་རེད། ”ཅེས་གསུངས་བྱུང་། མཇུག་ཏུ་༧གོང་ས་མཆོག་གིས་འབའ་བ་ཕུན་ཚོགས་དབང་རྒྱལ་ལགས་སྐུ་གྲོངས་བའི་སྐོར་ལ་གསུངས་དོན། “འབའ་བ་ཕུན་ཚོགས་དབང་རྒྱལ་ལགས་ངེད་གཉིས་ཕྱི་ལོ་ ༡༩༥༡ ཙམ་ནས་ངོ་ཤེས་པ་ཡིན། ཁོང་ལ་ཆ་བཞག་ན། ལྟ་གྲུབ་ཀྱི་ཆ་ནས་མཱ་ཁེ་སིའི་ལྟ་གྲུབ་འཛིན་མཁན་ཞིག་དང་། བོད་མི་རིགས་ཀྱི་ལར་ཞེན་ཧ་ལས་པ་ཡོད་པ་རེད། བོད་མི་རིགས་ཀྱི་ལར་ཞེན་ཆེ་དྲག་པའི་རྐྱེན་གྱིས་ཕྱིས་སུ་ཁོང་བཙོན་ཁང་དུ་འགྲོ་དགོས་བྱུང་བ་རེད། གང་ལྟར་ཕུན་ཚོགས་དབང་རྒྱལ་གྱི་མཚོན་པའི་གུང་ཁྲན་ཏང་ཡོན་ངའི་ངོ་ཤེས་པ་མང་པོ་ཞིག་ ༡༩༥༧ ཙམ་ནས་བཟུང་ལས་ཁུངས་ནས་གནས་དབྱུང་བཏང་ཡོད་པ་དང་། ཁ་ཤས་བཟང་བཙོན་དུ་བཅུག་ཡོད་པ་རེད། ཕུན་ཚོགས་དབང་རྒྱལ་ལགས་རྣམ་དཔྱོད་དང་སྙིང་སྟོབས་ལྡན་པ། མི་རིགས་ཀྱི་ཞེན་ཁོག་དང་ལྷག་བསམ་ལྡན་པ་དངོས་གནས་དྲང་གནས་བོད་མི་རིགས་ཀྱི་དཔའ་བོ་ཞིག་རེད། དེ་རིང་འདས་པོ་ཁོང་དང་། བོད་ནང་དུ་སངས་རྒྱས་ཀྱི་བསྟན་པ་དང་མི་རིགས་ཀྱི་ཐོབ་ཐང་ཆེད། འདས་གྲོངས་སུ་གྱུར་བའི་རང་ལུས་མེར་བསྲེགས་གནང་མཁན་སོགས་འདས་པོ་རྣམས་དང་། དེ་བཞིན་ནད་གཅོང་སོགས་དཀའ་ངལ་འོག་ཡོད་པ་ཚང་མའི་ཆེད་དུ་སྨོན་ལམ་ཡག་པོ་ཞིག་རྒྱོབས། ” ཞེས་གསུངས་སོང་། གསར་འགོད་པ། པདྨ་མཚོ།
རྒྱ་ནག་ལ་མང་གཙོ་འཚམ་པོ་མེད།

ཁ་སང་རྒྱ་ནག་གི་སྲིད་འཛིན་ཞི་ཅིན་ཕིན་གྱིས་ཕྱི་རྒྱལ་གྱི་སློབ་མ་ཚོར་རྒྱ་ནག་ལ་མང་གཙོའི་ལམ་ལུཊ་འཚམ་པོ་མེད་སྐོར་བརྗོད་འདུག ཁ་སང་ཕྱི་ཚེས་ ༢ ཉིན་རྒྱ་ནག་གི་སྲིད་འཛིན་ཞི་ཅིན་ཕིན་གྱིས་སྦེལ་ཇམ་གྱི་གྲོང་ཁྱེར་བྷུར་ཇེའི་ (Bruges) དུ་ཡོད་པའི་ཡུ་རོབ་མཐོ་སློབ་ཀྱི་སློབ་མ་ཚོར་གཏམ་བཤད་སྤེལ་སྐབས། དེ་སྔོན་རྒྱ་ནག་ནང་ཆབ་སྲིད་ཚོགས་པ་མང་པོ་ཡོད་པའི་མང་གཙོ་ལག་བསྟར་བྱས་ཀྱང་གྲུབ་འབྲས་མ་བྱུང་སྟབས། རྗེས་སུ་དམར་པོའི་ལམ་ལུགས་ལག་བསྟར་བྱས་པ་ཡིན་སྐོར་བརྗོད་འདུག ཞི་ཅིན་ཕིན་གྱིས་སློབ་མ་ཚོར། “ང་ཚོས་རྒྱལ་ཁབ་གཞན་གྱི་ཆབ་སྲིད་དང་དཔལ་འབྱོར་ལམ་ལུགས་ལ་ལད་ཟློས་བྱས་ཏེ་བཅོས་བསྒྱུར་གཏོང་གི་མེད། རྒྱུ་མཚན་ནི་ལམ་ལུགས་དེ་དག་ང་ཚོར་འཚམ་པོ་མེད་སྟབས། ལག་བསྟར་བྱེད་ཀྱི་མེད། རྒྱ་ནག་གིས་རིག་གཞུང་དང་ལོ་རྒྱུས། གནས་སྟངས་སོགས་ལ་ཞིབ་འཇུག་བྱས་ཏེ་རང་དང་འཚམ་པའི་ལམ་ལུགས་ཤིག་ལག་བསྟར་བྱེད་བཞིན་ཡོད། ”ཅེས་བརྗོད་འདུག མང་ཚོཊ་ལ་གཏམ་བཤད་སྤེལ་སྐབས་ཁོས། ༡༩༡༡ ལོར་སུང་ཀྲུང་ཧྲན་གྱིས་ལོ་སྟོང་ཕྲག་མང་པོའི་ལོ་རྒྱུས་ཡོད་པའི་མི་གཅིག་རྒྱལ་པོའི་རིང་ལུགས་གཏོར་བཅོམ་བཏང་སྟེ། རྒྱ་ནག་ནང་ཆབ་སྲིད་ལམ་ལུགས་གསར་པ་ཞིག་གསར་གཏོད་བྱས་ཡོད་པ་དང་། རྒྱལ་ལྡན་མང་གཙོ་དང་ཆབ་སྲིད་ཚོགས་པ་མང་པོ་ཡོད་པའི་གྲོས་ཚོགས་དང་། སྲིད་འཛིན་ལམ་ལུགས་སོགས་ལག་བསྟར་བྱས་ཀྱང་དོན་འབྲས་བྱུང་མེད་སྟབས། སྤྱི་ཚོགས་རིང་ལུགས་ཀྱི་བསམ་པའི་དཔལ་ཡོན་དོན་འཁྱོལ་བྱས་པ་ཡིན་སྐོར་བརྗོད་འདུག ཁོས་མུ་མཐུད་དུ་ “ ང་ཚོས་སྤྱི་ཚོགས་རིང་ལུགས་ཀྱི་བསམ་པའི་དཔལ་ཡོན་དར་སྤེལ་བཏང་བ་དང་མཉམ་དུ་ཚབས་ཆེའི་ནོར་འཁྲུལ་མང་པོ་ཤོར་ཡོད། རྒྱ་ནག་དམར་ཤོག་ཚོགས་པ་གསར་འཛུགས་བྱེད་མཁན་མའོ་ཙེ་ཏུང་གིས་རིག་གནས་གསར་བརྗེ་ཆེན་མོ་སྤེལ་ཏེ་ཉེས་མེད་མི་སེར་ས་ཡ་མང་པོ་དམར་གསོད་བཏང་ཡོད། ཏིང་ཞོ་ཕིན་གྱིས་བཅོས་བསྒྱུར་སྒོ་འབྱེད་ལག་བསྟར་བྱས་ཏེ། ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་དར་སྤེལ་དང་འབྲེལ་དཔལ་འབྱོར་དང་ཆབ་སྲིད་ཐོག་གུ་ཡངས་སྤྲད་པ་དང་། རྒྱ་ནག་མི་རིགས་ཀྱི་བསམ་བློའི་འཁྱེར་སོ་དང་། ཆབ་སྲིད་རིག་གཞུང་དང་འཚམ་པའི་ལམ་ལུགས་གསར་གཏོད་ཀྱིས་དེང་རབས་རྒྱལ་ཁབ་ཅིག་བསྐྲུན་ཡོད། ” ཅེས་བརྗོད་འདུག གནད་དོན་དབྱེ་ཞིབ་པ་ཚོས། ཞི་ཅིན་ཕིན་ཡུ་རོབ་རྒྱལ་ཁབ་ཁག་ནང་གཟིགས་སྐོར་བྱེད་སྐབས། རྒྱ་ནག་ལ་མང་གཙོ་འཚམ་པོ་མེད་པར། ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་དཔལ་འབྱོར་ལམ་ལུགས་རྒྱུན་འཁྱོངས་བྱས་ཏེ། ཡར་ཐོན་ཅན་གྱི་རྒྱལ་ཁབ་ཅིག་ཏུ་འགྱུར་རྒྱུའི་ཁྱབ་བསྒྲགས་བྱས་ཡོད་སྟབས། མ་འོངས་པར་རྒྱ་ནག་ནང་ཆབ་སྲིད་བཅོས་བསྒྱུར་ཡོང་ཁག་པོ་ཆགས་རྒྱུ་ཡིན་སྐོར་བརྗོད་འདུག འདི་ལོའི་ཕྱི་ཟླ་ ༣ ཚེས་ ༢༢ ནས་ ༢༥ བར་ཞི་ཅིན་ཕིན་གྱིས་སྣེ་འཁྲིད་པའི་རྒྱ་ནག་གི་འབྱོར་ལྡན་ཚོང་པ་ ༢༠༠ ཧོ་ལན་ཌིར་གཟིགས་སྐོར་དུ་ཕྱིན་སྟེ། ཡུལ་དེའི་རྒྱལ་པོར་མཇལ་འཕྲད་དང་རྒྱལ་སྤྱིའི་རྡུལ་ཕྲན་བདེ་འཇགས་ཚོཊ་འདུར་མཉམ་ཞུཊ་བཅས་གནང་བ་དང་། ཚེས་ ༢༦ དང་ ༢༧ ཉིན་གཉིས་རིང་ཧྥ་རན་སིར་སྲིད་འཛིན་དང་མཇལ་ཏེ་ཡུ་སྒོར་ཐེར་འབུམ་ ༡༤།༥ ཚོང་ལས་དང་། འགྲུལ་སྐྱེལ་གནམ་གྲུ་ ༡༥༠ ཉོ་རྒྱུའི་གྲོས་ཆོད་བཞག་འདུག ཚེས་ ༢༨ དང་ ༢༩ ཉིན་གཉིས་རིང་འཇར་མན་སྲིད་འཛིན་ལྕམ་ཨན་རྗི་ལྰ་མཇལ་འཕྲད་དང་ཨ་སྒོར་ཐེར་འབུམ་ ༢༤།༧ གྱི་ཚོང་དོན་གྲོས་ཆོད་བཞག་ཡོད་ལ། ཚེས་ ༣༡ ནས་ཟླ་ ༤ ཚེས་ ༢ བར་སྦེལ་ཇམ་དུ་རྒྱལ་པོ་དང་། གྲོས་ཚོགས་གོང་འོག་གི་ཚོགས་གཙོ་བཅས་ལ་ཐུག་འཕྲད་ཀྱིས་ཚོང་དོན་གྲོས་ཆོད་ཁག་ཅིག་བཞག་ཡོད། གསར་འགོད་པ། དོན་གྲུབ།
ཐའེ་ཝན་གྱི་ངོ་རྒོལ་མཚམས་འཇོག་རྒྱུ་རེད།

གཟའ་ཕུར་བའི་ཉིན་གྱི་ཕྱི་དྲོ་ཐའེ་ཝན་ཁྲིམས་བཟོ་ལྷན་ཁང་གི་ཚོགས་རའི་ནང་གི་ངོ་རྒོལ་མཚམས་འཇོག་བྱ་རྒྱུ་ཡིན་འདུག འདིའི་ལོའི་ཕྱི་ཟླ་ ༣ ཚེས་ ༡༨ ཉིན་ནས་བཟུང་ཉིན་ ༢༠ རིང་ཐའེ་ཝན་ཁྲིམས་བཟོ་ལྷན་ཁང་གི་ཚོགས་རའི་ཕྱི་ནང་གཉིས་སུ། ཐའེ་ཝན་གྱི་སློབ་མ་དང་མི་མང་སྟོང་ཕྲག་མང་པོས་ཐའེ་རྒྱ་བར་གྱི་ཚོང་དོན་གྲོས་ཆོད་ལ་ངོ་རྒོལ་བྱས་ཡོད་པ་ལྟར། ཁ་སང་ངོ་རྒོལ་བ་ཚོས་ཆེད་དུ་གསར་འགོད་ལྷན་ཚོགས་ཤིག་བསྡུས་ཏེ། ཟླ་འདིའི་ཕྱི་ཚེས་ ༡༠ ཉིན་གྱི་ཕྱི་དྲོ་ཐའེ་ཝན་གྱི་ཆུ་ཚོད་ ༦ པའི་ཐོག་ཐེངས་འདིའི་ལས་འགུལ་ལ་རྒྱབ་སྐྱོར་གནང་མཁན་ཚང་མ་འདུ་འཛོམས་ཀྱིས། ངོ་རྒོལ་མཚམས་འཇོག་བྱ་རྒྱུ་ཡིན་པ་གསལ་བསྒྲགས་སྤེལ་འདུག ཐེངས་འདིའི་ལས་འགུལ་བརྒྱུད་ངོ་རྒོལ་བ་ཚོས་སྤྱི་དམངས་སྲིད་ཁྲིམས་ཚོགས་འདུ་སྐོང་ཚོགས་དང་། ཐའེ་རྒྱ་བར་གྱི་གྲོས་ཆོད་ལ་རྟོག་ཞིབ་ཀྱིས་ཆེད་དམིགས་བཅའ་ཁྲིམས་གཏན་འབེབས་བྱས་ཏེ། ཚོང་དོན་གྲོས་ཆོད་ལ་བསྐྱར་ཞིབ་བྱེད་དགོས་པ་དང་། རྒྱ་ནག་གཞུང་ལ་གྲོས་ཆོད་ཕྱིར་ལོག་གི་གྲོས་མོལ་བཅས་དགོས་འདུན་དོན་ཚན་བཞི་བཏོན་ཡོད་འདུག གསར་འགོད་ལྷན་ཚོགས་ཐོག་ངོ་རྒོལ་སློབ་མའི་འཐུས་མི་ཁྲིན་ཝེ་ཐིན་གྱིས། གྲོས་ཆོད་རྟོག་ཞིབ་བཅའ་ཁྲིམས་དང་ཐའེ་ཝན་སྲིད་ཁྲིམས་ལྷན་ཁང་གི་ཚོང་དོན་འཆར་ཟིན་རྣམས་ཁྲིམས་བཟོ་ལྷན་ཁང་ལ་ཕུལ་ཟིན་པ་མ་ཟད། ཁྲིམས་བཟོ་ལྷན་ཁང་གི་མགོ་ཁྲིད་ཝང་ཅིན་ཕིན་གྱིས་ཚོང་དོན་གྲོས་ཆོད་ལ་བསྐྱར་ཞིབ་བྱ་རྒྱུ་ཁས་ལེན་བྱས་ཡོད་པ་དང་། ད་རེས་ཁྲིམས་བཟོ་ལྷན་ཁང་གི་ཕྱི་ནང་གཉིས་ནས་སྤྱི་དམངས་སྲིད་ཁྲིམས་ཚོགས་འདུ་སྐོང་ཚོགས་བྱས་ཡོད་ལུགས་དང་། ཚོང་དོན་གྲོས་ཆོད་ཕྱིར་ལོག་བྱེད་པའི་དགོས་འདུན་དེར་ཁྲིམས་བཟོ་ལྷན་ཁང་གིས་ཐག་གཅོད་ཡོང་བར་སྒུག་ཡོད་སྐོར་བརྗོད་འདུག ཟླ་འདིའི་ཕྱི་ཚེས་ ༥ ཉིན་ཐའེ་ཝན་གཞུང་ཕྱོགས་ཀྱི་གསར་འགོད་ལྷན་ཚོགས་ཤིག་གི་ཐོག སྲིད་འཛིན་མཱ་ཡོན་ཅིག་གིས་ངོ་རྒོལ་བས་བཏོན་པའི་དགོས་འདུན་བཞིར་ཁྲིམས་བཟོ་ལྷན་ཁང་གིས་གྲོས་བསྡུར་བྱ་རྒྱུ་ཡིན་ལུགས་བརྗོད་པ་དང་། སྐབས་དེར་གསར་འགོད་པས་ཐའེ་རྒྱ་བར་གྱི་ཚོང་དོན་གྲོས་ཆོད་དེར་བསྐྱར་དུ་གྲོས་མོལ་བྱེད་པར་ཐའེ་ཝན་གཞུང་ཕྱོགས་ནས་མོས་མཐུན་མེད་པ་ཡིན་ནམ། ཡང་ན་རྒྱ་གཞུང་གིས་མོས་མཐུན་མི་བྱེད་པ་རེད་ཅེས་དོགས་འདྲི་བྱས་པར་མཱ་ཡེན་ཅིག་གིས་དྲིས་ལན་བྱིན་མེད་ཀྱང་། མཱ་ཡིས་ཐའེ་རྒྱ་བར་གྱི་ཚོང་དོན་གྲོས་ཆོད་དེར་ཐའེ་ཝན་གྲོས་ཚོགས་ནང་གྲོས་བསྡུར་རིམ་པ་བྱས་ནས་ཐག་གཅོད་བྱེད་དགོས་སྐོར་བརྗོད་ཡོད་འདུག མཱ་ཡེན་ཅིག་སྲིད་གཞུང་གི་མགྲིན་ཚབ་པ་ལི་ཅཱ་ཧྥེ་ཡིས། ཐའེ་རྒྱ་བར་གྱི་ཚོང་དོན་གྲོས་ཆོད་ལ་གྲོས་འཆམ་བྱུང་མིན་ཐའེ་ཝན་གྱི་དཔལ་འབྱོར་འཕེལ་རྒྱས་དང་འབྲེལ་བ་ཆེན་པོ་ཡོད་པ་མ་ཟད། ཐའེ་ཝན་གྱི་ཚོང་འབྲེལ་རང་དབང་ལ་ཤུགས་རྐྱེན་ཐེབས་རྒྱུ་ཡིན་སྟབས། ཁྲིམས་བཟོ་ལྷན་ཁང་གིས་གང་མགྱོགས་ཀྱིས་གྲོས་ཞིབ་ལེགས་འགྲུབ་ཡོང་དགོས་པའི་འབོད་སྐུལ་བྱས་ཡོད་འདུག གསར་འགོད་པ། པདྨ་མཚོ།
མི་ ༥༨ བསད་འདུག

ཁ་ཉིན་སུ་ཌན་གྱེན་ལོག་པས་ལྷོ་སུ་ཌན་གྱི་མཉམ་འབྲེལ་རྒྱལ་ཚོགས་ཀྱི་སྐྱབས་བཅོལ་ས་ཚིགས་ནང་གང་བྱུང་མེ་མདའ་བརྒྱབ་ཏེ་མི་ ༥༨ དམར་གསོད་བཏང་ཡོད་འདུག ཁ་ཉིན་ལྷོ་སུ་ཌན་གྱི་བྷོར་ས་ཁུལ་དུ་དྲག་ཆས་སྤྲས་པའི་མི་འགས་མཉམ་འབྲེལ་རྒྱལ་ཚོགས་ཀྱི་སྐྱབས་བཅོལ་ས་ཚིགས་ཤིག་ཏུ་གང་བྱུང་མེ་མདའ་བརྒྱབ་སྟེ་མི་ ༥༨ བསད་པ་མ་ཟད། མཉམ་འབྲེལ་རྒྱལ་ཚོགས་ཀྱི་ཞི་བདེའི་སྲུང་དམག་གཉིས་ཐེ་བའི་མི་ ༡༠༠ ཙམ་ལ་རྨས་སྐྱོན་ཚབས་ཆེན་བཏང་ཡོད་འདུག དེ་ནི་བྷོར་ས་ཁུལ་གྱི་ཎུར་ (Nuer) མི་རིགས་ཚོས་སུ་ཌན་གྱེན་ལོག་ཤོག་ཁག་གིས་བྷེན་ཌོ་ (Bentiu) གྲོང་བརྡལ་བཙན་བཟུང་བྱས་པར་འགོག་རྒོལ་ཙམ་ཡང་མ་བྱས་སྟབས། བྷེན་ཌོའོ་མི་རིགས་ཁོང་ཁྲོ་ལངས་ཏེ་འཇབ་རྒོལ་བྱས་པ་ཞིག་ཡིན་སྐོར་བསྒྲགས་འདུག འདིའི་ཐད་མཉམ་འབྲེལ་རྒྱལ་ཚོགས་བདེ་འཇགས་ལྷན་ཁང་གིས། གྱེན་ལོག་པ་ཚོས་གང་བྱུང་མེ་མདའ་བརྒྱབ་སྟེ་ཉེས་མེད་མི་སེར་མང་པོ་དམར་གསོད་བཏང་ཡོད་སྟབས། སུ་ཌན་གཞུང་གིས་བརྟག་དཔྱད་མཐིལ་ཕྱིན་བྱས་ཏེ་མང་ཚོགས་ལ་སྲུང་སྐྱོབ་བྱ་དགོས་སྐོར་དང་། མཉམ་འབྲེལ་རྒྱལ་ཚོགས་ཀྱི་དྲུང་ཆེ་བྷན་ཁེ་མོན་མཆོག་གིས་ཀྱང་“ སུ་ཌན་མཉམ་འབྲེལ་རྒྱལ་ཚོགས་ཀྱི་སྐྱབས་བཅོལ་ས་ཚིགས་ནང་གང་བྱུང་མེ་མདའ་བརྒྱབ་སྟེ་མི་མང་པོ་བསད་ཡོད་སྟབས། མཉམ་འབྲེལ་རྒྱལ་ཚོགས་ཀྱི་ངོས་ནས་ཐག་གཅོད་ནན་པོ་བྱ་རྒྱུ་ཡིན།” ཅེས་བརྗོད་འདུག སུ་ཌན་སྲིད་འཛིན་གྱི་མགྲིན་ཚབ་པ་ཨ་ཌེ་ནི་ (Ateny Wek Ateny) ལགས་ཀྱིས། ད་ལྟ་མཉམ་འབྲེལ་རྒྱལ་ཚོགས་ཀྱི་སྐྱབས་བཅོལ་ས་ཚིགས་ནང་གཞུང་དམག་འགྲེམ་འཇོག་གིས་ཡུལ་མི་ཚོར་སྲུང་སྐྱོབ་བྱེད་བཞིན་ཡོད་སྟབས། མ་འོངས་པར་འཇབ་རྒོལ་དེ་འདྲ་ཡོང་མི་སྲིད་ཅེས་བརྗོད་འདུག རྒྱ་གར་གཞུང་དང་ཨ་རིའི་མཉམ་འབྲེལ་རྒྱལ་ཚོགས་ཀྱི་སྐུ་ཚབ་སུ་མན་ཌ་ (Samantha Power) ལགས་ཀྱི་གཙོས་རྒྱལ་སྤྱིའི་སྒྲིག་འཛུགས་ཁག་གིས། སུ་ཌན་གྱི་བྷོར་ས་ཁུལ་ནང་བྱུང་བའི་འཇབ་རྒོལ་དེ་ནི་མི་ཆོས་རིང་ལུགས་ཀྱི་བྱ་སྤྱོད་དང་། རྒྱལ་སྤྱིའི་ཁྲིམས་ལུགས་ཡོངས་དང་འགལ་ཡོད་པ་ཞིག་ཡིན་སྟབས། སུ་ཌན་སྲིད་གཞུང་ལ་རྒྱབ་སྐྱོར་བྱས་ཏེ་གྱེན་ལོག་པ་དག་ལ་ཁ་གཏད་གཅོག་རྒྱུ་ཡིན་སྐོར་བསྒྲགས་འདུག ཆབ་སྲིད་དབྱེ་ཞིབ་པ་ཚོས། སུ་ཌན་ནང་གི་མི་གསོད་དོན་རྐྱེན་དེ་རིགས་རྒྱུན་ལྡན་ཞིག་ཡིན་སྟབས། རྒྱལ་སྤྱིའི་སྒྲིག་འཛུགས་ཁག་གིས་ཐེ་ཇུས་བྱས་ཀྱང་བཟང་ཕྱོགས་ཀྱི་འགྱུར་བ་གང་ཡང་ཐེབས་རེ་མེད་སྐོར་བརྗོད་འདུག ༢༠༡༣ ལོའི་ཟླ་ ༡༢ ཚེས ༡༥ ཉིན་ལྷོ་སུ་ཌན་གྱི་སྲིད་འཛིན་སལ་ཝ་ ( Salva Kiir) དང་སྲིད་འཛིན་གཞོན་པ་རེག་མཱ་ཆར་( Riek Machar) གཉིས་བར་དབང་ཆའི་འཐབ་རྩོད་ཀྱིས་ནང་འཁྲུག་ཤུགས་ཆེན་བྱུང་པ་ནས་བཟུང་ད་བར། ཡུལ་མི་ ༢༤༠༠༠༠ ལྷག་ཁྱིམ་མཚེས་རྒྱལ་ཁབ་ཁག་ནང་བྲོས་བྱོལ་དང་། མི་མང་ཁྲི་ ༦ ལྷག་སུ་ཌན་མཉམ་འབྲེལ་རྒྱལ་ཚོགས་ཀྱི་སྐྱབས་བཅོལ་ས་ཚིགས་ནང་ལྟ་རྟོག་སྲུང་སྐྱོབ་བྱེད་བཞིན་ཡོད་འདུག ད་ལྟ་མི་ས་ཡ་ ༡ ཙམ་ལ་བཟའ་བཏུང་གི་དཀའ་ངལ་འཕྲད་བཞིན་ཡོད་པ་མ་ཟད། མི་ ༦༠༠༠ ལྷག་ལ་ཤི་རྨས་བྱུང་ཡོད་འདུག གསར་འགོད་པ། དོན་གྲུབ།

བྱ་བ་བཟང་ངན་གང་བྱས་བོད་མིའི་སེམས་ན་ཡོད།

ཁ་སང་དྷ་ས་ཉིན་སློབ་ཚོགས་ཁང་དུ་པཎ་ཆེན་སྐུ་ཕྲེང་བཅུ་བའི་སྐོར་ལ་བགྲོ་གླེང་ཞིག་ཚོགས་པའི་སྟེང་བཀའ་ཤག་གི་གྲོས་སྟོན་པས། ཧོའུ་ཡོ་པང་བོད་དུ་བསླེབས་སྐབས་བོད་རིགས་མི་མང་གིས་དཀའ་སྡུག་མྱངས་ཡོད་པ་དང་བོད་སར་ཡོད་པའི་རྒྱ་མི་ཕྱིར་ལོག་པ། བོད་ཁུལ་གྱི་བྱ་བ་བོད་མིས་བསྒྲུབ་དགོས་ལུགས་བརྗོད་པ་སོགས་ནི། པཎ་ཆེན་རིན་པོ་ཆེ་མཆོག་གི་ཡིག་འབྲུ་ཁྲི་བདུན་གྱི་གྲུབ་འབྲས་ཡིན་སྐོར་གསུངས་སོང་།   ཤུགས་ཀྱི་གྲུབ་ཁ་སང་ཕྱི་དྲོ་ཆུ་ཚོད་ ༥།༠༠  པ་ཙམ་ལ་དྷ་ས་ཉིན་སློབ་ཚོགས་ཁང་དུ། དབུས་བོད་ཀྱི་བུད་མེད་ལྷན་ཚོགས་ཀྱི་གོ་སྒྲིག་འོག ༸པཎ་ཆེན་སྐུ་ཕྲེང་བཅུ་པ་མཆོག་དགོངས་པ་དང་སྐུ་ཕྲེང་བཅུ་གཅིག་པ་དགེ་འདུན་ཆོས་ཀྱི་ཉི་མ་མཆོག་དགུང་གྲངས་ ༢༥ ལ་ཕེབས་པའི་འཁྲུངས་སྐར་ཉིན་མོ་དང་བསྟུན་ཏེ། ༼པཎ་ཆེན་སྙིང་སྟོབས། ཡིག་འབྲུ་ཁྲི་བདུན་བསྐྱར་དུ་གླེང་བ།༽ཞེས་པའི་བགྲོ་གླེང་ཞིག་སྐོང་ཚོགས་སོང་། བགྲོ་གླེང་ཐོག་བཀའ་ཤག་གི་གྲོས་སྟོན་པ་ཚེ་རིང་དབང་ཕྱུག་ལགས་དང་སྤྱི་འཐུས་སྨོན་ལམ་མཐར་ཕྱིན་ལགས། སྤྱི་འཐུས་གསེར་རྟ་ཚུལ་ཁྲིམས་ལགས་བཅས་ཀྱི་གཙོས་བོད་ཀྱི་བུད་མེད་ལྷན་ཚོགས་ཀྱི་རྒྱུན་ལས་དང་ཚོགས་མི། དེ་བཞིན་དྷ་ས་ཁུལ་གྱི་སེར་སྐྱ་མི་མང་བཅས་འཛོམས་འདུག བགྲོ་གླེང་གི་ཐོག་མར་བོད་ཀྱི་བུད་མེད་ལྷན་ཚོགས་ཀྱི་པཎ་ཆེན་རིན་པོ་ཆེའི་ཡིག་འབྲུ་ཁྲི་བདུན་གྱི་སྙན་ཞུ་བསྐྱར་དཔར་དབུ་འབྱེད་དང་སྦྲགས། ཚོགས་གཙོ་བཀྲ་ཤིས་སྒྲོལ་མ་ལགས་ཀྱིས་དཔེ་དེབ་དེ་བསྐྱར་དུ་པར་སྐྲུན་གནང་བའི་དགོས་དམིགས་བརྗོད་དོན། “རྒྱ་ནག་གཞུང་གི་མགོ་ཁྲིད་ཚོས་དང་པོ་བོད་ལ་བཙན་འཛུལ་བྱེད་སྐབས་ག་རེ་བཤད་ཡོད་པ་དང་། དངོས་སུ་ལག་བསྟར་ག་རེ་བྱས་ཡོད་པ་སོགས་ཁ་ཁོག་མི་མཚུངས་བའི་བྱ་སྤྱོད་དེ་དག་གིས། བོད་ལ་ཚད་ལས་བརྒལ་བའི་དོ་ཕོག་དང་གྱོང་གུད་བཟོས་པའི་གནས་སྟངས་དེ་ཚོ་དེབ་འདིའི་ཐོག་གསལ་བོར་བལྟ་རྒྱུ་ཡོད་སྟབས། དེང་སང་ཤེས་སྤྱོད་གཉིས་ལྡན་གྱི་ཐོག་ནས་བོད་རིགས་གཞོན་སྐྱེས་མང་པོ་ཞིག་སྤྱི་ཚོགས་ནང་སླེབ་བཞིན་པ་དེ་ཚོར་་པཎ་ཆེན་རིན་པོ་ཆེས་བོད་མི་རིགས་དང་རྒྱལ་ཁབ་ཆེད་སྐུ་ངལ་ག་ཚོད་བསྐྱོན་ཡོད་པ་དང་། རྒྱ་ནག་གཞུང་གིས་བོད་མིར་སྡུག་སྦྱོང་ཅི་ཙམ་བཏང་ཡོད་པའི་ཐོག་ཉམས་ཞིབ་གནང་བའི་ཆེད་དུ་ཡིན། ”ཞེས་བརྗོད་སོང་།   དེའི་རྗེས་ཚེ་རིང་དབང་ཕྱུག་ལགས་ཀྱིས་༼༧པཎ་ཆེན་སྐུ་གོང་མའི་བོད་ཁུལ་རང་སྐྱོང་དང་དབུ་མའི་ལམ་གྱི་མིང་དོན་མཚུངས་པའི་རང་སྐྱོང་རྩོད་སྟངས་བསྡུར་དཔྱད།༽ཞེས་པའི་བརྗོད་གཞིའི་ཐོག་བརྗོད་དོན། “པཎ་ཆེན་རིན་པོ་ཆེ་སྐུ་ཕྲེང་བཅུ་པ་མཆོག་གིས་ཡིག་འབྲུ་ཁྲི་བདུན་གྱི་སྙན་ཞུ་ཕུལ་དུས་དང་། བཙན་བྱོལ་བོད་མིའི་དབུ་མའི་ལམ་གྱི་སྲིད་བྱུས་གཏན་འབེབས་གནང་བའི་ལོ་དུས་བར་ཕལ་ཆེར་ལོ་ ༣༠ ལྷག་གི་ཁྱད་པར་ཡོད་པ་རེད། ཡིན་ནའང་། དགོས་འདུན་དང་དམིགས་ཡུལ་གྱི་ཆ་ནས་གཅིག་མཚུངས་ཆགས་ཀྱི་ཡོད་པ་རེད་བསམ་གྱི་འདུག གང་ཡིན་ཟེར་ན། དབུ་མའི་ལམ་གྱི་དགོས་འདུན་ནང་བོད་རིགས་ཡོངས་ལ་མིང་དོན་མཚུངས་པའི་རང་སྐྱོང་དགོས་ཀྱི་ཡོད་གསུངས་ཡོད་པ་དང་། དེ་བཞིན།  ཡིག་འབྲུ་ཁྲི་བདུན་གྱི་ནང་དོན་གཙོ་བོའང་བོད་མི་མང་ལ་བརྡབ་གསིག་དང་དཀའ་ངལ་མི་བཟོ་པར་འཚོ་བ་ཡག་པོ་སྐྱེལ་འཇུག་དགོས་པ་དེ་རེད། སྤྱིར་བཏང་ཡིག་འབྲུ་ཁྲི་བདུན་ལ་དམིགས་བསལ་གྱི་གྲུབ་འབྲས་ཐོན་མེད་ནའང་། ཧོའུ་ཡོ་པང་བོད་དུ་བསླེབས་སྐབས་བོད་རིགས་མི་མང་གིས་དཀའ་སྡུག་མྱངས་ཡོད་པ་དང་བོད་སར་ཡོད་པའི་རྒྱ་མི་ཕྱིར་ལོག་པ། བོད་ཁུལ་གྱི་བྱ་བ་བོད་མིས་བསྒྲུབ་དགོས་ལུགས་བརྗོད་པ་སོགས་ཤུགས་ཀྱི་གྲུབ་འབྲས་གང་ལ་གང་འཚམ་ཐོན་ཡོད་ལ། དེ་བཞིན་དབུ་མའི་ལམ་ལའང་ད་ལྟའི་ཆར་གྲུབ་འབྲས་ཐོན་མེད་ཀྱང་། རྒྱལ་སྤྱིའི་ཐོག་ནས་རྒྱ་ནག་གཞུང་གིས་ལྟ་བ་མཁྲེགས་བཟུང་བྱས་ཡོད་པ་དང་བོད་པར་བདེན་པ་ཡོད་པ་ར་འཕྲོད་ཡོད་པ་རེད། ”ཅེས་བརྗོད་སོང་།   སྤྱི་འཐུས་སྨོན་ལམ་མཐར་ཕྱིན་ལགས་ཀྱིས་༼བོད་ལ་ངོ་མ་འཕྲོད་པའི་༸པན་ཆེན་མཆོག་གི་མཛད་པ་ཁག༽ཞེས་པའི་ ཐོག་ “པཎ་ཆེན་རིན་པོ་ཆེ་ནས་ཁྱེད་ཀྱིས་བྱ་བ་བཟང་པོ་ཞིག་བསྒྲུབ་ན་མི་མང་གི་སེམས་ན་ཡོད་ལ། བྱ་བ་ངན་པ་ཞིག་བསྒྲུབ་ནའང་མི་མང་གི་སེམས་སུ་ཡོད་པ་རེད་ཅེས་སྡོམ་ཚིག་བཀོད་ཡོད་པ་རེད། ང་ཚོ་ལྟ་བུ་སྡིངས་ཆ་དང་ལས་གནས་ཤིག་གི་ཐོག་ཡོད་མཁན་དང་། བགྲོ་གླེང་གོ་སྒྲིག་པ་རྣམ་པ་ཡང་སྤྱི་ཚོགས་ལ་སྣེ་ཁྲིད་མཁན་ཡིན་སྟབས། པཎ་ཆེན་རིན་པོ་ཆེའི་བསླབ་བྱ་དེ་གཞི་ལ་བཞག་ནས་བོད་བསྟན་པ་ཆབ་སྲིད་དང་རྒྱལ་ཁབ། མི་རིགས་ཀྱི་ཆེད་དུ་བྱ་བ་བཟང་པོ་ཞིག་བསྒྲུབ་པ་ཡིན་ན། བོད་རྒྱ་ཆེའི་མང་ཚོགས་ཀྱིས་ཤེས་ཀྱི་ཡོད་ལ། ངན་པ་ཞིག་བསྒྲུབ་པ་ཡིན་ནའང་ཤེས་ཀྱི་ཡོད་པ་གཞིར་བཞག་གིས་འགན་ཁུར་དགོས་པ་གལ་ཆེན་པོ་རེད། ”ཅེས་བརྗོད་སོང་།   སྤྱི་འཐུས་གསེར་རྟ་ཚུལ་ཁྲིམས་ལགས་ཀྱིས་༼གལ་སྲིད་༸པཎ་ཆེན་ཆུང་སྲིད་མཆོག་བཞུགས་མེད་ན་ག་རེ་བྱེད་ཀ༽ཞེས་པའི་བརྗོད་གཞི་དང་འབྲེལ་ནས་བརྗོད་དོན། “པཎ་ཆེན་རིན་པོ་ཆེ་ལྟ་བུའི་མི་སྣ་རླབས་ཆེན་ཞིག་ང་ཚོའི་སྤྱི་ཚོགས་ནང་བྱུང་མ་མྱོང་བའི་གནས་སྟངས་ཤིག་རེད། ཁོང་ལ་རྒྱ་ནག་གཞུང་གིས་མནར་གཅོད་མང་པོ་བཏང་ཡོད་པ་དང་། དེའི་སྔོན་ལ་བོད་ལ་ཛ་དྲག་གི་གནས་སྟངས་མང་པོ་བྱུང་ཡོད་པ་དེ་ཚོའི་གནས་སྟངས་ལ་བརྟེན་ནས་པཎ་ཆེན་རིན་པོ་ཆེའི་སྙིང་སྟོབས་དེའང་ལྷོད་ལྷོད་བྱས་ཏེ་ཁ་རྒྱགས་པ་བཤད་ནས་བྱུང་བ་ཞིག་རྩ་བ་ནས་མ་རེད། དཀའ་སྡུག་ཆེན་པོ་ཞིག་གི་ནང་གདོང་ལེན་མང་པོ་ཞིག་བྱེད་དགོས་པའི་སྐབས་སུ། པཎ་ཆེན་རིན་པོ་ཆེས་གདོང་ལེན་གནང་སྟངས་དེ་དངོས་གནས་གཞལ་དུ་མེད་པའི་གནས་སྟངས་ཤིག་ཆགས་བསྡད་ཡོད་སྟབས། སྐུ་གོང་མའི་མཛད་པ་འཕྲིན་ལས་དེ་ཚོ་བོད་མི་རིགས་ཀྱི་ཆེད་དུ་འབད་བརྩོན་གནང་བ་དང་དེ་ལ་བརྟེན་ནས་དཀའ་ངལ་མང་པོ་ཞིག་མྱངས་བསྡད་པ་རེད་མ་གཏོགས། པཎ་ཆེན་རིན་པོ་ཆེ་ལྟ་བུའི་མཚན་དང་གོ་གནས་ཡོད་པའི་མི་སྣ་ཞིག་གིས། སོ་སོ་སྒེར་གྱི་དོན་དག་བསྒྲུབ་བསྡད་པ་ཡིན་ན། སྐྱིད་པོ་དང་ལྷོད་པོ་བྱས་ནས་མི་ཚེ་སྐྱེལ་རྒྱུ་བྱུང་ཡོད་པ་བརྒྱ་ཆ་བརྒྱ་ཐམ་པ་རེད། ”ཅེས་བརྗོད་སོང་།    གསར་འགོད་པ། པདྨ་མཚོ།  

ཤེས་ཡོན་མེད་ན་ལྷག་བསམ་ཡོད་ཀྱང་ལག་རྡུམ་ལྟ་བུ་རེད།

དེ་རིང་སྔ་དྲོར་༧གོང་ས་མཆོག་གྷོ་པ་པུར་བོད་ཁྱིམ་དུ་ཆིབས་བསྒྱུར་གནང་སྟེ། སློབ་མ་ཚོར་ཁྱེད་རང་ཚོ་བོད་པའི་བོད་ཕྲུག་ཅིག་དང་བོད་པའི་མི་རབས་གསར་བ་ཞིག་ཆགས་ཡོད་སྟབས། དུས་རབས་ཉེར་གཅིག་ནང་འཛམ་གླིང་སྦྱིར་འཚེ་བ་མེད་པ་ཡོང་བར་ཞབས་འདེགས་བསྒྲུབ་རྒྱུར་བསམ་བློ་གཏོང་དགོས་སྐོར་གསུངས་འདུག    དེ་རིང་ཕྱི་ཚེས་ ༢༩ ཉིན་གྱི་ཞོགས་པའི་ཆུ་ཚོད་ ༨།༠༠ པའི་ཐོག ༧གོང་ས་མཆོག་གྷོ་པ་པུར་བོད་ཁྱིམ་སློབ་གྲྭའི་དགེ་ལས་སློབ་ཕྲུག་རྣམས་ཀྱི་ཕེབས་བསུའི་ཁྲོད། ༡༩༩༧ ལོར་སློབ་གྲྭ་གསར་འཛུཊ་གནང་རྗེས་ཀྱི་ཆིབས་བསྒྱུར་ཐོག་མ་གནང་སྟེ། སློབ་གྲྭས་ལོ་ལྟར་གོ་སྒྲིག་གནང་བཞིན་པའི་གངས་ལྗོངས་ང་ཚོའི་ཕ་ཡུལ་ཞེས་པའི་སློབ་མའི་བྱ་འགུལ་དང་ མཚན་ཉིད་རྩོད་པ་བཅས་ལ་གཟིགས་ཞིབ་གནང་རྗེས། སློབ་གྲྭའི་ཚོགས་ཁང་དུ་དགེ་ལས་སློབ་ཕྲུག་ཡོངས་ལ་བཀའ་སློབ་གནང་དང་གང་བློ་མའི་ལྗགས་ལུང་བཅས་གནང་ཡོད་འདུག   སྐབས་དེར་གྷོ་པ་པུར་བོད་ཁྱིམ་སློབ་གྲྭའི་འགན་འཛིན་ཚུལ་ཁྲིམས་རྡོ་རྗེས་ལགས་ཀྱིས། གྷོ་པ་པུར་བོད་ཁྱིམ་སློབ་གྲྭའི་སྤྱི་ཡོངས་སློབ་སྦྱོང་གནས་སྟངས་ཡག་པོ་ཡོད་པ་དང་། དམིགས་བསལ་ ༢༠༠༩ ལོ་ནས་ ༢༠༡༣ བར་གྱི་ལོ་ལྔའི་རིང་ཡིག་རྒྱུགས་གཙང་འཕྲོད་ཀྱི་བརྒྱ་ཆ་ ༡༠༠ མུ་མཐུད་བླངས་ཏེ་གཟེངས་སུ་ཐོན་པ་བྱུང་ཡོད་པར་མ་ཟད། ད་ལྟའི་ཆར་སློབ་གྲྭ་འདིར་སློབ་ཟུར་གྲངས་ ༣༣༠ ཙམ་ཡོད་པ་དང་། རྒྱ་གར་གྱི་མཐོ་སློབ་ཁག་ནང་གསེར་གྱི་རྟགས་མ་སོགས་བཞེས་མཁན་གྱི་སློབ་མ་རིམ་པར་ཐོན་བཞིན་ཡོད་སྐོར་སོགས་ངོ་སྤྲོད་གནང་འདུག   ༧གོང་ས་མཆོག་གིས་དགེ་སློབ་རྣམས་ལ་བཀའ་སློབ་གནང་སྐབས། མི་སྤྱི་དང་བྱེ་བྲག་བོད་རང་ལ་ཕན་པ་བསྒྲུབ་པར་ཤེས་ཡོན་དགོས་ཀྱི་ཡོད་པ་རེད། ཤེས་ཡོན་མེད་ན་ལྷག་བསམ་ཡོད་ཀྱང་མི་ལག་རྡུམ་ལྟ་བུ་རེད། ལྷག་བསམ་དང་ཤེས་ཡོན་ཟུང་འབྲེལ་དགོས་ཀྱི་འདུག སྤྱི་ཚོགས་ནང་ལ་མཚོན་ནའང་། ཤེས་ཡོན་ཡོད་ཀྱང་ལྷག་བསམ་མེད་ན་རྙོག་གྲ་བཟོ་མཁན་ཞིག་ཆགས་འདུག གང་ལྟར། འཛམ་གླིང་འདིའི་ཐོག་ད་ལྟ་ཡོད་བསྡད་པའི་ཤེས་ཡོན་དེས་འདང་གི་མི་འདུག ལྷག་བསམ་དགོས་ཀྱི་འདུག ལྷག་བསམ་ཞེས་པ་དེ་ལོ་སྟོང་ཕྲག་རིང་གི་ཆོས་དང་འབྲེལ་ནས་ཡོང་བསྡད་ཀྱི་ཡོད་པ་རེད། ཅེས་གསུངས་སོང་།   ༧གོང་ས་མཆོག་གིས་མུ་མཐུད་དུ་གསུངས་དོན། “ ང་ཚོ་བོད་པར་ཆ་བཞག་ན་དུས་རབས་ཉི་ཤུ་བའི་ནང་ང་དང་ཁྱོད་ཅེས་པའི་བསམ་བློ་དང་རང་རྒྱལ་གཞན་ཕམ་གྱི་གནས་སྟངས་འོག་ནས་ང་ཚོ་བོད་པའི་དཀའ་ངལ་དེ་འཕྲད་པ་རེད། ཁྱེད་རང་ཚོ་བོད་པའི་བོད་ཕྲུག་ཅིག་དང་བོད་པའི་མི་རབས་གསར་བ་ཞིག་ཆགས་ཡོད། དུས་རབས་ཉེར་གཅིག་པའི་ནང་བོད་དེ་འཛམ་གླིང་སྦྱིར་འཚེ་བ་མེད་པ་ཡོང་བར་ང་ཚོས་ཞབས་འདེགས་ག་ཚོད་བསྒྲུབ་ཐུབ་མིན་དང་། ཞབས་འདེགས་བསྒྲུབ་རྒྱུའི་བསམ་བློ་གཏོང་དགོས་པ་རེད། བོད་ཀྱི་གནས་ཚུལ་རང་རྒྱལ་གཞན་ཕམ་གྱི་བསམ་བློ་ཤུགས་དྲག་པོ་མེད་པར་ཡག་པོ་ཞིག་གི་སྒང་ལ་ཕྱིན་པ་ཡིན་ན། བོད་པའི་གནས་ཚུལ་ལ་ཆ་བཞག་ནའང་རྗེས་མར་བདེ་ཞིང་སྐྱིད་པ་ཞིག་ཏན་ཏན་ཡོང་ཐུབ་ཀྱི་རེད་བསམ་གྱི་འདུག དེ་ང་ཚོའི་དམིགས་ཡུལ་ལ་འཇོག་གི་ཡོད་པ་རེད། དེ་ཚོའི་གྲས་དེ་མ་འོངས་པར་འཛམ་གླིང་སྤྱི་ལ་ལེགས་སྐྱེས་འབུལ་ཐུབ་པའི་ཆ་རྐྱེན་དང་ནུས་པ་ཡོད་པའི་སྲོལ་འདྲ་རེད། ཁྱེད་རང་ཚོས་དེ་རྙོག་གྲ་ཚ་བོ་རེད། དེ་ལས་གཉིད་ཉལ་ན་སྐྱིད་པོ་རེད་དེ་འདྲ་མ་བསམ། ཨུ་ཚུགས་ཏོག་ཙམ་རྒྱག་དགོས་པ་རེད། མཁས་པར་འདོད་ན་དཀའ་ལས་རྒྱག་དགོས་པ་རེད། ཨུ་ཚུགས་རྒྱག་དགོས་པ་རེད། ཨུ་ཚུགས་རྒྱག་པ་དེ་ཡང་བདུན་ཕྲག་གཅིག་ནང་ཚར་བ་མིན་པར། ལོ་ནས་ལོ་བསྟུད་དེ་གྲྭ་སར་དཔེ་ཆ་བལྟ་མཁན་ཚོས་ལོ་ ༢༠ དང་ ༣༠ འགྲོ་བསྡད་ཀྱི་འདུག  དེར་བརྟེན། ཁྱེད་རང་ཚོས་ཐོག་མར་ཁག་པོ་ཡོད་ཀྱང་། ག་ལེར་གོམས་ཡོང་སྐབས་ལས་སླ་རུ་འགྲོ་གི་རེད། ཅེས་གསུངས་སོང་།   ཡང་༧གོང་ས་མཆོག་གིས་དགེ་རྒན་ཚོར། “ ཁྱེད་རང་ཚོ་དགེ་རྒན་ཚོ་ཧ་ཅང་གལ་ཆེན་པོ་རེད། ཁྱེད་རང་ཚོས་ད་ལྟའི་བར་ཧུར་ཐག་གནང་འདུག ད་དུང་ཡང་སོ་སོའི་འཕྲལ་སེལ་ལྟོ་གོས་ཀྱི་ལས་ཀ་ཡིན་མི་བསམ་པར། དངོས་ནས་མི་རབས་གསར་བ་དེ་དག་འཚར་ལོངས་ཚུལ་དང་མཐུན་པ་ཞིག་ཡོང་བའི་འགན་ཡོད་བསམ་པའི་ཐོག་ནས། སྒོ་གང་ས་ནས་ཡག་པོ་ཡོང་ཐུབ་པ་ཞིག་ལ་བསམ་བློ་གཏོང་དགོས་པ་རེད། དེ་ཧ་ཅང་གལ་ཆེན་པོ་རེད། མ་འོངས་པར་ཧུར་ཐག་གནང་རོགས། ”ཞེས་གསུངས་སོང་།    ཁ་སང་ཕྱི་ཚེས་ ༢༨ ཉིན་གུང་ཆུ་ཚོད་ ༡།༠༠  ཙམ་ལ་རྫོང་གསར་བཤད་གྲྭར་ཆིབས་བསྒྱུར་གནང་ཡོད་པར་མ་ཟད། འབྲི་གུང་བཀའ་བརྒྱུད་བུམ་མང་བྱམས་པ་གླིང་དུ་ཆིབས་བསྒྱུར་གྱིས་དགོན་པར་གཟིགས་ཞིབ་དང་དགེ་འདུན་པ་རྣམས་ལ་བཀའ་སློབ་བཅས་གནང་སྟེ། ལུང་སྡེ་སྣོད་གསུམ་གྱི་འཆད་ཉན་དང་རྟོགས་པའི་བསྟན་པ་བསླབ་པ་གསུམ་གྱི་ཉམས་ལེན་དགོན་པ་ཆེ་ཆུང་ཚང་མར་དགོས་ངེས་ཡིན་པ་དང་། སྡེ་སྣོད་གསུམ་གྱི་འཆད་ཉན་བརྗོད་སྐབས་ཚུལ་ཁྲིམས་ཀྱི་བསླབ་པས་གཙོ་བོར་སྟོན་པ་འདུལ་བའི་སྡེ་སྣོད་དང་། ཏིང་ངེས་འཛིན་གྱི་རྣམ་གཞག་གཙོ་བོར་སྟོན་པའི་མདོ་སྡེའི་སྡེ་སྣོད། ཤེས་རབ་ཀྱི་བསླབ་པས་གཙོ་བོར་སྟོན་པ་མངོན་པའི་སྡེ་སྣོད་བཅས་སངས་རྒྱས་ཆོས་ཀྱི་འགྲོ་སྟངས་གཙོ་བོ་རེད། ཚུལ་ཁྲིམས་དང་ཏིང་ངེ་འཛིན། ཤེས་རབ་བཅས་བསླབ་པ་གསུམ་བརྗོད་བྱར་བྱེད་མཁན་གཙོ་བོ་སྡེ་སྣོད་གསུམ་ཡོད་སྟབས། སྡེ་སྣོད་གསུམ་ལ་ཐོས་བསམ་བྱས་ཏེ་དོན་རྟོགས་པར་བསླབ་པ་གསུམ་ལ་ཉམས་ལེན་བྱེད་དགོས་པ་དང་། བསླབ་པ་གསུམ་གྱི་འགྲོ་སྟངས་སྐོར་གང་ཡང་མ་ཤེས་པར་ཁ་ནས་གྲྭ་པ་ཡིན་བཤད་དེ་འདོན་པ་བཏོན་པ་ཙམ་གྱིས་ངོ་མཚར་ཆེ་རྒྱུ་མེད། གང་ལྟར་སློབ་སྦྱོང་བྱས་ནས་ཆོས་འདི་ངོ་ཤེས་པ་བྱ་རྒྱུ་ཧ་ཅང་གལ་ཆེན་པོ་རེད། ཅེས་གསུངས་ཡོད་འདུག   ཡང་༧གོང་ས་མཆོག་གིས། གར་ཞྭ་ཁུ་ནུ་ལ་དྭགས། མོན། བོད་མི། རྒྱ་གར་བ་སོགས་སུ་ནང་པ་ཡིན་ཟེར་མཁན་མང་པོ་ཡོད་ཀྱང་། ནང་པའི་ཆོས་གང་ཡིན་དང་སངས་རྒྱས་ཆོས་དང་དགེ་འདུན་གང་ཡིན་འདྲི་སྐབས་མི་ཤེས་མཁན་མང་པོ་ཡོད། ཆོས་སློབ་སྦྱོང་བྱ་རྒྱུ་ཧ་ཅང་གལ་ཆེན་པོ་རེད། ང་ཚོའི་ཁ་དཔེར། སོ་ནམ་གྲོང་པའི་དཔེ་ལ་ལྟོས་བརྗོད་སྲོལ་ཡོད་པ་ལྟར་ཉེས་ཆའམ་ཞན་ཆ་དེ་དག་གྲོང་པར་བལྟས་ནས་ང་ཚོས་ཤེས་ཀྱི་ཡོད། རྒྱ༌ནག་དང་ཐེ་ཝན་ནང་ནང་པ་ཧ་ཅང་ཤུགས་ཆེན་པོ་རེད། ཉི་ཧོང་དང་ཀོ་རི་ཡ། ཝེ་ཐི་ནམ་སོགས་ཤེར་ཕྱིན་གྱི་གཞུང་ལ་ལྟ་མཁན་གཅིག་མཚུངས་ཆགས་ཡོད། ཚང་མས་ཤེས་རབ་སྙིང་པོ་འདོན་གྱི་ཡོད། ཐ་སྙད་གཞན་ཞིག་གི་ཐོག་ནས་བཤད་ན་ཐེག་ཆེན་ཡིན་པ་གཅིག་གྱུར་རེད། ཉེ་ལམ་ངོས་རང་ཉི་ཧོང་ནས་ཕྱིར་འཁོར་མཚམས་རེད། ངོས་ཀྱི་ངོ་ཤེས་ཉི་ཧོང་གི་ཆོས་གྲོགས་ཤིག་ཡོད། ཁོང་གིས་ངོས་ལ་ང་ཚོས་ཤེས་རབ་སྙིང་པོ་འདོན་གྱི་ཡོད་ཀྱང་ནང་དོན་ཤེས་ཀྱི་མེད། ཅེས་ནང་ཚགས་ཀྱིས་བརྗོད་བྱུང་། དེར་བརྟེན་ང་ཚོའི་གྲོང་པ་ནང་པ་ཚོས་ཆོ་ག་འདོན་རྒྱུ་དེ་དག་ལུགས་སྲོལ་ལྟ་བུ་བྱས་པ་མ་གཏོགས་ངོ་ཐོག་སངས་རྒྱས་ཆོས་ཀྱི་འགྲོ་སྟངས་གང་འདྲ་ཡིན་ཤེས་ཀྱི་མི་འདུག་གོས་ངུར་སྨྲིག་གྱོན་པ་ཙམ་གྱིས་ཆོག་ཤེས་བྱས་ནས་ང་གྲྭ་པ་ཡིན་ཞེས་གྲྭ་ཆས་ཤིག་གྱོན་པ་མ་གཏོགས་གཞན་སྒོམ་རྒྱག་རྒྱུ་དང་བསླབ་པ་སློབ་གཉེར་གང་ཡང་མེད་པར་བསྡད་ན་ངུར་སྨྲིག་གྱོན་པ་ཙམ་གྱིས་ཆོག་པ་རེད། དེ་འདྲ་བྱ་རྒྱུ་མེད། ང་ཚོ་བོད་གངས་ཅན་ལྗོངས་ལ་སངས་རྒྱས་བསྟན་པ་ཐེག་པ་ཆེ་ཆུང་སྔགས་དང་བཅས་པ་ཆ་ཚང་བ། བསམ་གྱིས་མི་ཁྱབ་པ་ཞིག་དར་ཡོད། ཕྱོགས་མཚུངས་རབ་བྱུང་ཕོ་མོ་མང་པོ་ཡོད་ཀྱང་། སློབ་གཉེར་བརྒྱབ་ནས་དོ་སྣང་ཆེན་པོ་བྱེད་མཁན་མ་འདང་པའི་རྣམ་པ་ཤུགས་ཆེན་པོ་འདུག ཅེས་གསུངས་ཡོད།   གསར་འགོད་པ། དོན་གོ
རྒྱ་ནག་གིས་ཐུབ་ཚོད་བཏང་།

རྒྱ་ནག་གཞུང་གིས་རྩོད་ཉོག་ཡོད་པའི་ཨེ་ཤ་ཡའི་རྒྱ་མཚོའི་མངའ་ཁུལ་དུ་རྡོ་སྣུམ་སྔོག་འདོན་ལས་གཞི་མགོ་འཛུགས་བྱས་པ་དེས་ཝེ་ཋི་ནམ་དང་ཧྥི་ལི་ཕིན་སོགས་ལ་ཁོང་ཁྲོ་ཆེན་པོ་བསླངས་ཡོད། རྒྱ་གཞུང་གིས་ཝེ་ཋི་ནམ་དང་རྩོད་གཞི་ཡོད་པའི་རྒྱ་ནག་རྒྱ་མཚོའི་ལྷོ་ངོས་ཕཱ་ར་སེལ་ (Paracel) མཚོ་གླིང་དུ་ཨ་སྒོར་ཐེར་འབུམ་གཅིག་ལྷག་གི་རྡོ་སྣུམ་སྔོག་འདོན་ཡོ་ཆས་ (Haiyang Shiyou 981) རྟགས་ཅན་ཞིག་བཙུགས་ཏེ་མཚོ་ལེ་ ༢༠༠ སར་རྡོ་སྣུམ་སྔོག་འདོན་མགོ་འཛུགས་བྱས་ཡོད་ཅིང་། དེར་ཝེ་ཋི་ནམ་གཞུང་གིས་ཉེན་བརྡ་བཏང་བར་ཉན་འཇོག་བྱས་མེད་ལ། ཨ་རིའི་རྒྱལ་དོན་དྲུང་ཆེ་ཡིས་ཀྱང་རྒྱ་ནག་གི་བྱ་སྤྱོད་དེ་ཁྱིམ་མཚེས་རྒྱལ་ཁབ་ལ་འཁྲུག་རྐྱེན་སློང་གཞི་ཞིག་ཡིན་སྐོར་བརྗོད་ཡོད་སྟབས། ཁ་སང་རྒྱ་ནག་གི་ཕྱི་སྲིད་བློན་ཆེན་ཝང་ཡེས་གཞུང་འབྲེལ་གསར་འགོད་གསལ་བསྒྲགས་སྤེལ་ཏེ། ཨ་རིས་ལྷོ་རྒྱ་ནག་རྒྱ་མཚོའི་བདག་དབང་ཐོག་ལངས་ཕྱོགས་བརྟན་པོ་འཛིན་དགོས་པ་ལས། མཐུན་གྲོགས་རྒྱལ་ཁབ་ཝེ་ཋི་ནམ་དང་ཧྥི་ལི་ཕིན་གྱི་ཕྱོགས་སུ་ལངས་ཏེ་སྐད་ཆ་བཤད་པ་དེ་དྲང་བདེན་མིན་སྐོར་བརྗོད་འདུག རྒྱ་ནག་ཕྱི་སྲིད་བློན་ཆེན་ཝང་ཡེས། “ ཨ་རིས་ལྷོ་རྒྱ་ནག་རྒྱ་མཚོའི་བདག་དབང་རྩོད་ལེན་ཐད་ལངས་ཕྱོགས་བརྟན་པོ་འཛིན་དགོས་པ་ལས། མཐུན་གྲོགས་རྒྱལ་ཁབ་ཀྱི་རྒྱབ་རྩར་ལངས་ཏེ་རྒྱལ་སྤྱིའི་སྤྱི་ཚོགས་སྟེང་རྒྱ་ནག་ལ་སྐྱོན་བརྗོད་བྱས་ན་མི་འགྲིག” ཅེས་དང་། དེ་བཞིན་ཁོས་ཨ་རིའི་རྒྱལ་དོན་དྲུང་ཆེ་ཇོན་ཁེ་རེ་ལ་ཁ་པར་བཏང་སྟེ། ཨ་རིས་རྒྱ་ནག་ལ་ཁོང་ཁྲོ་སློང་གཞིའི་བྱ་སྤྱོད་མུ་མཐུད་སྤེལ་ཚེ་རྒྱལ་ཁབ་གཉིས་ཀྱི་འབྲེལ་ལམ་ལ་དོ་ཕོག་འགྲོ་སྲིད་སྐོར་སོགས་བརྗོད་ཡོད་འདུག ཨ་རིའི་རྒྱལ་དོན་དྲུང་ཆེ་ཇོན་ཁེ་རེ་ཡིས། “ ཨ་རིས་རྒྱ་ནག་དང་ཧྥི་ལི་ཕིན། ཝེ་ཋི་ནམ་བར་གྱི་ལྷོ་རྒྱ་ནག་རྒྱ་མཚོའི་བདག་དབང་རྩོད་ལེན་ཐད་ཐེ་ཇུས་གང་ཡང་བྱེད་ཀྱི་མེད་ཀྱང་། རྒྱ་ནག་གིས་རྒྱལ་སྤྱིའི་ཁྲིམས་ལུགས་དང་མཐུན་པའི་ཐོག་ནས་རྩོད་རྙོག་དག་ཞི་འགྲིག་བྱ་དགོས། ” ཞེས་བརྗོད་འདུག ཟླ་སྔོན་མའི་ཟླ་མཇུག་ཏུ་རྒྱ་གཞུང་གིས་ཎན་ཤཱ་ (Nansha) དང་ཞི་ཤཱའི་ (Xisha) མཚོ་ཁུག་ཏུ་རྡོ་སྣུམ་སྔོག་འདོན་ལས་གཞི་མགོ་འཛུགས་བྱེད་སྐབས། ཝེ་ཋི་ནམ་གཞུང་གིས་ཟླ་འདིའི་ཚེས་ ༣ དང་ ༧ བཅས་ཉིན་གཉིས་རིང་མཚོ་དམག་གྲུ་གཟིངས་བཏང་སྟེ། འགོག་རྒོལ་བྱས་ཡོད་ཀྱང་ཕན་འབྲས་ཐོན་མེད་པ་མ་ཟད། དེ་ལས་ལྡོག་སྟེ་རྒྱ་གཞུང་གིས་ཝེ་ཋི་ནམ་གཞུང་ལ་ལྷོ་རྒྱ་ནག་རྒྱ་མཚོའི་མཚོ་གླིང་དེ་ནི་ལོ་རྒྱུས་ཐོག་རྒྱ་ནག་གི་ཁ་བྲལ་ཐབས་མེད་པའི་ཆ་ཤས་ཤིག་ཡིན་སྟབས་རྒྱལ་ཁབ་གཞན་གྱིས་ཐེ་ཇུས་བྱེད་དབང་མེད་སྐོར་བརྗོད་འདུག ཧྥི་ལི་ཕིན་ཕྱི་སྲིད་བློན་ཆེན་བྷེན་མིན་ (Phạm Bình Minh) གྱིས། “ རྒྱ་ནག་དང་ཧྥི་ལི་ཕིན་བར་གྱི་རྩོད་གཞི་ཅན་གྱི་མཚོ་གླིང་དུ་རྒྱ་གཞུང་གིས་རྡོ་སྣུམ་སྔོག་འདོན་ཡོ་ཆས་བཙུགས་པ་དེ། རྒྱལ་སྤྱིའི་ཁྲིམས་ལུགས་དང་འགལ་བ་ཞིག་ཡིན་པ་མ་ཟད། ཧྥི་ལི་ཕིན་གཞུང་ལ་མཐོང་ཆུང་ཁྱད་གསོད་བྱས་པ་ཞིག་ཡིན་སྟབས། ཧྥི་ལི་ཕིན་གཞུང་གིས་མཐའ་གཅིག་ཏུ་འགོག་རྒོལ་བྱ་རྒྱུ་ཡིན།” ཞེས་བརྗོད་འདུག ཉི་ཧོང་གཞུང་གི་སྤྱི་ཁྱབ་དྲུང་ཆེ་ཆེན་མོ་བ་སུ་གྷ་ (Yoshihide Suga)ཡིས་ཀྱང་། “ རྒྱ་གཞུང་གིས་ཞི་བདེ་རྒྱ་མཚོའི་མངའ་ཁུལ་དང་ལྷོ་རྒྱ་ནག་རྒྱ་མཚོའི་མཚོ་གླིང་ཐོག་རྒྱལ་སྤྱིའི་ཁྲིམས་ལུགས་དང་འགལ་བའི་བྱ་སྤྱོད་མང་དག་ཅིག་སྤེལ་བཞིན་ཡོད་སྟབས། རྒྱལ་སྤྱིའི་སྒྲིག་འཛུགས་ཁག་གིས་རྒྱ་ནག་ལ་བརྡ་ལན་སློག་དགོས།” ཞེས་བརྗོད་འདུག ཟླ་འདིའི་ཚེས་ ༧ ཉིན་ཧྥི་ལི་ཕིན་དང་རྒྱ་ནག་གི་རྩོད་གཞི་ཅན་གྱི་མཚོ་གླིང་སེ་ཧྥར་ལེའི (Spratlys) ཧབ་མོན་ཤོལ་ (Half Moon Shoal) མཚོ་ཁུལ་དུ་རྒྱ་རིགས་ཉ་པ་ཚོས་ཉ་འཛིན་གྲུ་གཟིངས་བཏང་སྟེ། སྟོང་ཉེན་ཅན་གྱི་སྲོག་ཆགས་རིགས་འཛིན་བཟུང་སྐབས་ཧྥི་ལི་ཕིན་གཞུང་གིས་རྒྱ་རིགས་ཉ་འཛིན་པ་ ༡༡ འཇུ་བཟུང་བཀག་ཉར་བྱས་ཡོད་འདུག ཚེས་ ༡༢ ཉིན་རྒྱ་གར་གཞུང་གི་སྟངས་འཛིན་འོག་ཡོད་པའི་རྡོ་སྣུམ་སྔོག་འདོན་ཁེ་ལས་ (ONGC) ཀྱིས་ཝེ་ཋེ་ནམ་གཞུང་གི་རྡོ་སྣུམ་ཁེ་ལས་དང་མཉམ་འབྲེལ་གྱིས། ལྷོ་རྒྱ་ནག་རྒྱ་མཚོའི་མཚོ་གླིང་ནས་རྡོ་སྣུམ་སྡོག་འདོན་བྱ་རྒྱུའི་གྲོས་མཐུན་ཞིག་བཞག་ཡོད་འདུག ཟླ་འདིའི་ཚེས་ ༡༠ དང་ ༡༡ ཉིན་སྐོང་ཚོགས་བྱས་པའི་ལྷོ་ཤར་ཨེ་ཤ་ཡའི་མཐུན་གྲོགས་རྒྱལ་ཁབ་ཀྱི་ཚོགས་འདུའི་ཐོག་རྒྱ་ནག་དང་ཝེ་ཋེ་ནམ་གྱི་རྩོད་རྙོག་སྐོར་གླེང་སློང་བྱས་ཡོད་པ་མ་ཟད། ཝེ་ཋི་ནམ་གཞུང་གིས་རྒྱལ་སྤྱིའི་ཁྲིམས་ཁང་གིས་གནད་དོན་དེར་ཐེ་ཇུས་བྱ་དགོས་བའི་འབོད་སྐུལ་ཞུས་ཡོད་འདུག ད་ལྟ་ཝེ་ཋི་ནམ་མང་ཚོགས་ཚོས་རྒྱ་ནག་གཞུང་ཚབ་ཁང་མདུན་དུ་ངོ་རྒོལ་ཤུགས་ཆེན་བྱེད་བཞིན་ཡོད་ཅིང་། ཁ་སང་ཝེ་ཋི་ནམ་ནང་ཡོད་པའི་རྒྱ་ནག་དང་འབྲེལ་བ་ཡོད་པའི་བཟོ་གྲྭ་གསུམ་ལ་མེ་བརྒྱབ་ཡོད་པ་དང་། བཟོ་གྲྭ་ ༡༧ གནས་སྐབས་རིང་སྒོ་རྒྱག་དགོས་བྱུང་ཡོད་འདུག ཆབ་སྲིད་དབྱེ་ཞིབ་པ་ཚོས། ལྷོ་རྒྱ་ནག་རྒྱ་མཚོ་དང་ཞི་བདེ་རྒྱ་མཚོའི་མཚོ་གླིང་བདག་དབང་རྩོད་རྙོག་གིས་རྐྱེན་པས། ཨེ་ཤ་ཡའི་མངའ་ཁུལ་བརྟན་བརླིང་ལ་འགོག་རྐྱེན་ཆེན་པོ་འཕྲད་རྒྱུ་ཡིན་པ་དང་། གྲོས་མོལ་བརྒྱུད་དཀའ་རྙོག་དེ་དག་མ་སེལ་ཚེ་མ་འོངས་པར་རྒྱ་ནག་དང་ཁྱིམ་མཚེས་རྒྱལ་ཁབ་བར་དམག་འཁྲུག་འབྱུང་སྲིད་པའི་ཚོད་དཔག་ཀྱང་བྱས་འདུག ༢༠༡༤ ལོའི་ཟླ་ ༥ ཚེས་ ༢༠ དང་ ༢༡ ཉིན་བཅས་ཉིན་གཉིས་རིང་སྲིད་འཛིན་ཞི་ཅིན་ཕིན་གྱི་གཙོ་སྐྱོང་འོག་ཧྲང་ཧེ་ནང་ཨེ་ཤ་ཡའི་ནུས་སྟོབས་གོང་འཕེལ་གཏོང་ཐབས་ཀྱི་ཚོགས་འདུ་ (CICA) སྐོང་ཚོགས་བྱ་རྒྱུ་ཡིན་པ་དང་། ཚོགས་འདུའི་ཐོག་ཤར་རྒྱ་ནག་རྒྱ་མཚོའི་སྟེང་རྒྱ་ནག་དང་ཨུ་རུ་སུ་མཉམ་འབྲེལ་ཐོག་མཚོ་དམག་སྦྱོང་བརྡར་ཞིག་སྤེལ་འཆར་ཡོད་འདུག་ལ།  ཡུའུ་ཁུ་རེན་གནད་དོན་དང་རྡུལ་ཕྲན་མཚོན་ཆ་སྔོན་འགོག ཚོང་དོན་གྲོས་མཐུན། རྒྱལ་སྤྱིའི་ཐོག་ཨེ་ཤ་ཡའི་ནུས་པ་གོང་འཕེལ་གཏོང་ཐབས་སོགས་ཀྱི་སྐོར་ལའང་གོ་བསྡུར་བྱ་འཆར་ཡོད་འདུག གསར་འགོད་པ། དོན་གྲུབ།
མགོ་ལོག་འཇིཊ་མེད་དྷ་སར་འབྱོར།

འཇིགས་བྲལ་གློག་བརྙན་གྱི་ཕབ་བསྐྲུན་ལས་རོཊ་ཆབ་སྲིད་བཙོན་པ་གྲྭ་མགོ་ལོག་འཇིཊ་མེད་ལཊ་མདང་དགོང་དྷ་རམ་ས་ལའི་དབུས་སྣེ་ལེན་ཁང་དུ་འབྱོར་འདུག ཁ་སང་ཕྱི་ཚེས་ ༡༨ ཉིན་གྱི་དགོང་མོར་ཕྱི་ལོ་ ༢༠༠༨ ལོར་ཆབ་སྲིད་བཙོན་པ་དོན་འགྲུབ་དབང་ཆེན་ལགས་དང་མཉམ་དུ་༼འཇིགས་བྲལ༽ཞེས་པའི་གློག་བརྙན་ཕབ་བསྐྲུན་གནང་མཁན་གྲྭ་མགོ་ལོག་འཇིགས་མེད་ལཊ་དབུས་བོད་ཀྱི་སྣེ་ལེན་ཁང་དུ་འབྱོར་ཡོད་པ་དང་། མདང་དགོང་ནས་བཟུང་བཞུགས་སྒར་དུ་ཡོད་པའི་ཚོགས་པ་སྐྱིད་སྡུག་དང་། ཁོང་གི་ངོ་ཤེས་གྲོགས་པོ་ཚོ་འཚམས་འདྲིར་སྐྱོད་བཞིན་ཡོད་ཅིང་། ཉིན་ཤས་རྗེས་ཁོང་གིས་ཡོངས་ཁྱབ་གསར་འགོད་གསལ་བསྒྲགས་ཤིག་སྤེལ་འཆར་ཡོད་འདུག མགོ་ལོག་འཇིགས་མེད་ལགས་ནི། མགོ་ལོག་དབལ་ཤུལ་གསེར་རྟའི་རག་ཁྲམ་ཡུལ་ཚོའི་ཏོག་ཚ་སྡེ་བ་ནས་ཡིན་པ་དང་། ཆུང་དུས་ནས་བླ་བྲང་བཀྲ་ཤིས་འཁྱིལ་དུ་འཛུལ་ཞུགས་ཀྱི་སློབ་གཉེར་གནང་ཡོད་འདུག ཕྱི་ལོ་ ༢༠༠༨ ལོར་དོན་འགྲུབ་དབང་ཆེན་ལགས་དང་མཉམ་དུ་བོད་ནང་གི་བོད་མི་ཁག་ཅིག་ལ་བོད་ནང་གི་དངོས་ཡོད་གནས་སྟངས་སྐོར་སྐད་ཆ་བྲིས་ཏེ་༼འཇིགས་བྲལ༽ཞེས་པའི་གློག་བརྙན་ཞིག་བཟོ་སྐྲུན་བྱས་སྟབས། རྒྱ་གཞུང་གིས་དོན་འགྲུབ་དབང་ཆེན་ལགས་འཛིན་བཟུང་གིས་ལོ་ ༦ བཙོན་འཇུག་ཁྲིམས་ཐག་བཅད་ཡོད་པ་དང་། ལོ་དེའི་ཕྱི་ཟླ་ ༣ ཚེས་ ༢༣ ཉིན་མགོ་ལོག་འཇིཊ་མེད་ལགས་བླ་བྲང་བཀྲ་ཤིས་འཁྱིལ་ནས་འཛིན་བཟུང་གིས་ཟླ་ ༧ རིང་བཀག་ཉར་བྱས། ༢༠༠༩ ཕྱི་ཟླ་ ༣ པ་ཙམ་ནས་རྒྱ་གཞུང་གིས། འཇིགས་བྲལ་གློག་བརྙན་བཟོ་མཁན་གྱི་ལག་རོགས་ཡིན་པ་དང་། ༢༠༠༨ ལོའི་བོད་ནང་གི་ཞི་རྒོལ་སློང་མཁན་ཡིན་པ་བཅས་ཀྱི་ཉེས་འཛུཊ་འོག་གཅར་རྡུང་འདྲི་གཅོད་མང་པོ་བྱས་ཡོད་འདུག ༢༠༡༢ ལོའི་ཟླ་ ༩ བའི་ཚེས ༢༠ ཉིན་རྒྱ་གཞུང་གིས་བླ་བྲང་དགོན་པར་ཡོད་པའི་ཁོང་གི་གྲྭ་ཤག་གཏོར་བཤིག་བཏང་ཡོད་པ་མ་ཟད། སྐབས་དེར་ཁོང་ལན་ཀྲུའུ་ལ་ཕྱིན་ཏེ་ཕྱིར་ལོག་པའི་ལམ་བར་ནས་འཛིན་བཟུང་བྱས་པའི་གནས་ཚུལ་ཞིག་ཐོན་ཡོད་ཀྱང་། རྗེས་སུ་རྒྱ་གཞུང་གིས་མགོ་ལོག་འཇིགས་མེད་འཛིན་བཟུང་བྱེད་དགོས་པའི་བཀའ་རྒྱ་བསྒྲགས་ཡོད་པ་མ་ཟད། ཁ་པར་དང་གློག་ཀླད་སོགས་སུ་ཁོང་གི་གནས་ཚུལ་ཡར་ཞུ་བྱེད་མཁན་ལ་རྒྱ་སྒོར་ཁྲི་ ༢༠ སྤྲོད་རྒྱུ་ཡིན་པའི་གསལ་བསྒྲགས་སྤེལ་ཡོད། གསར་འགོད་པ། དོན་གོ
ཤིན་ཅང་གི་མི་ ༥༥ ལ་ཁྲིམས་ཐག་བཅད།

རྒྱ་གཞུང་གིས་ཤིན་ཅང་ནང་བྱུང་བའི་དོན་རྐྱེན་ ༦ ལ་འབྲེལ་ཡོད་ཀྱི་ཉེས་ཅན་ ༥༥ ལ་ཁྲིམས་ཆད་དང་དོགས་ཡོད་མི་སྣ་ ༣༨ དངོས་སུ་འཛིན་བཟུང་བྱས་པ་ཕྱིར་བསྒྲགས་བྱས་འདུག ཟླ་འདིའི་ཕྱི་ཚེས་ ༢༧ ཉིན་ཤིན་ཅང་མཐོ་རིམ་ཁྲིམས་ཁང་གི་ཡཱས་ལི་ཁུལ་ཡན་ལག་ཁང་གིས། ཡཱས་ལི་གྲོང་ཁྱེར་ལུས་རྩལ་རྭ་བར་ཚོགས་ཆེན་བསྡུས་ཏེ། ཉེ་སྔོན་བྱུང་བའི་དོན་རྐྱེན་ ༦ ལ་འབྲེལ་བ་ཡོད་པའི་ཉེས་ཅན་ ༥༥ ལ་ཁྲིམས་ཐག་བཅད་པ་ཡོངས་བསྒྲགས་བྱས་ཡོད་པ་དང་། དེའི་ནང་ཡུ་གུར་བ་ཨཱ་བྷོ་ལི་མའི་ཊི་ཨཱ་བྷོ་ཏོའུ་ལཱ་ཟེར་བ་སོགས་མི་ ༣ ལ་སྲོག་ཁྲིམས་བཅད་ཡོད་པ་དང་། དེ་བཞིན། དོགས་ཡོད་ཉེས་ཅན་ ༣༨ དངོས་སུ་འཛིན་བཟུང་དང་མི་ ༢༧ བཀག་ཉར་བྱས་པ་ཕྱིར་བསྒྲགས་བྱས་འདུག ཐེངས་འདིའི་ཚོགས་ཆེན་ཐོག་རྒྱ་ནག་འཇིགས་སྐུལ་དྲག་སྤྱོད་རྒོལ་རྡུང་རུ་ཁག་དང་། ཡུ་གུར་མི་རིགས་རང་སྐྱོང་ཁུལ་གྱི་རྫོང་དང་གྲོང་ཁྱེར་གྱི་མི་རིགས་འདྲ་མིན་གྱི་དཔོན་རིགས་བཅས་མི་གྲངས་ ༧༠༠༠ ལྷག་འདུ་འཛོམས་བྱས་ཡོད་འདུག ཤིན་ཅང་གི་གཞུང་འབྲེལ་གསར་ལམ་ཁག་ནས་ཐེངས་འདིའི་ཉེས་དོན་ནང་ལྐོག་གསོད་དང་རྒྱལ་ཁབ་ཁ་བྲལ་བཏང་བ། རྩ་འཛུགས་སྣེ་ཁྲིད། འཇིགས་སྐུལ་ཚོགས་པར་མཉམ་ཞུགས། ནག་ཉེས་འགེབ་སྲུང་བྱས་སྐོར་ཙམ་བརྗོད་ཡོད་པ་ལས་གསལ་བོ་ཕྱིར་བསྒྲགས་བྱས་མེད་ཀྱང་། དངོས་སུ་འཛིན་བཟུང་བཀག་ཉར་བྱས་པའི་དོགས་ཡོད་ཉེས་ཅན་ཚོས་རྒྱལ་ཁབ་ཁ་བྲལ་དང་ནག་ཉེས་འགེབ་སྲུང་། ཁྲིམས་འགལ་གཉེན་སྟོན། བཙན་གཡེམ་བཅས་ཀྱི་ནག་ཉེས་བཟོས་ཡོད་སྐོར་བརྗོད་འདུག ཟླ་འདིའི་ཕྱི་ཚེས་ ༢༥ ཉིན་རྒྱ་ནག་དབུས་ཉེན་རྟོག་ཁང་གིས་ཚོགས་འདུ་བསྡུས་ཏེ། འཇིགས་སྐུལ་དྲག་སྤྱོད་རྒོལ་རྡུང་རུ་ཁག་གིས་མ་འོངས་ལོ་གཅིག་རིང་ཤིན་ཅང་གཙོ་བོར་གྱུར་བའི་འཇིགས་སྐུལ་དྲག་སྤྱོད་ཀྱི་བྱ་སྤྱོད་ལ་རྡུང་རྡེག་ནན་པོ་གཏོང་རྒྱུ་ཐག་གཅོད་བྱས་པ་ལྟར། ཐེངས་འདིའི་ཚོགས་ཆེན་ཐོག་སྲིད་གཞུང་གི་དཔོན་རིགས་ཚོས། ཤིན་ཅང་ནང་གཅིག་རྗེས་གཉིས་མཐུད་ཀྱི་དྲག་སྤྱོད་ལས་འགུལ་དང་ཐལ་ཆེ་བའི་ཆོས་ལུགས་ཀྱི་བྱེད་སྒོ་ཁག་ལ་མཐའ་གཅིག་ཏུ་བཀག་སྡོམ་བྱས་ཏེ། སྤྱི་ཚོགས་ཧྲིལ་པོའི་བདེ་འཇགས་ལ་སྲུང་སྐྱོབ་ཁག་ཐེག་བྱེད་རྒྱུ་ཡིན་སྐོར་དང་། ཉེས་ཅན་ཚོས་བྱ་སྤྱོད་ངན་པ་མཚམས་འཇོག་གིས་རང་སྐྱོན་ངོས་ལེན་བྱེད་རྒྱུ་དེ་ཐར་ལམ་གཅིག་པུ་ཡིན་སྐོར་བསྒྲགས་ཡོད་པ་མ་ཟད། ཉེ་སྔོན་ནས་ཤིན་ཅང་དུ་འཇིགས་སྐུལ་དྲག་སྤྱོད་ཀྱི་དོན་རྐྱེན་བསྟུད་མར་བྱུང་རྗེས། གཞུང་ཕྱོགས་ནས་རྣམ་འགྱུར་ཧ་ཅང་མཁྲེགས་པོ་བཟུང་ཡོད་ལུགས་བརྗོད་འདུག གསར་འགོད་པ། པདྨ་མཚོ།
ཨ་སྒོར་ས་ཡ་ ༥ ཡི་བྱ་དགའ་སྤྲོད་འཆར།

མཱ་ལེ་ཞེ་ཡའི་བོར་བརླག་ཏུ་ཕྱིན་པའི་གནམ་གྲུའི་གནས་ཚུལ་མཁོ་སྤྲོད་བྱས་ན། ཨ་སྒོར་ས་ཡ་ ༥ ཡིས་བྱ་དགའ་སྤྲོད་འཆར་གྱིས་རོགས་དངུལ་བསྡུ་བཞིན་འདུག འདི་ལོའི་ཕྱི་ཟླ་ ༣ ཚེས་ ༨ ཉིན་མཱ་ལེ་ཞེ་ཡའི་འགྲུལ་སྐྱེལ་གནམ་གྲུ་ཨང་རྟགས་ (MH370) ཅན་བོར་བརླག་ཏུ་ཕྱིན་ཏེ་ཟླ་བ་ ༣ ལྷག་འགྲོ་བཞིན་ཡོད་པ་དང་། ད་ལྟའི་བར་མཱ་ལེ་ཞེ་ཡའི་གཙོས་ཨ་རི་དང་རྒྱ་ནག ཨོ་སི་ཊོ་ལི་ཡ་སོགས་རྒྱལ་ཁབ་ཁག་གི་མཁའ་ལམ་ཞིབ་འཇུག་གི་ཚོགས་སྡེ་མང་པོས་འཚོལ་ཞིབ་བྱས་ཡོད་ཀྱང་། ཧིན་རྡུ་རྒྱ་མཚོའི་ལྷོ་ཁུལ་ནས་གནམ་གྲུ་ཞིག་གི་ཆག་རོ་རྙེད་པ་ཙམ་ལས་དོན་འབྲས་གང་ཡང་ཐོན་མེད་སྟབས། ཟླ་འདིའི་ཕྱི་ཚེས་ ༨ ཉིན་བོར་བརླག་ཕྱིན་པའི་འགྲུལ་བའི་ཁྱིམ་མི་དང་འབྲེལ་ཡོད་ཚོས། ཨ་རིའི་རོགས་དངུལ་འཚོལ་སྡུད་དྲ་བ་ཨིན་ཌི་གྷོ་གྷོ་ (https://www.indiegogo.com )ཟེར་བ་བརྒྱུད་དེ། རོགས་དངུལ་འཚོལ་སྒྲུབ་བྱེད་མགོ་བརྩམས་ཡོད་པ་དང་། མ་འོངས་པར་ཉུང་མཐར་ཨ་སྒོར་ས་ཡ་ ༥ བསྡུས་ཏེ། གནམ་གྲུ་གར་ཡོད་ཀྱི་གནས་ཚུལ་མཁོ་སྤྲོད་དང་ཡང་ན་གནམ་གྲུ་བོར་བརླག་དང་འབྲེལ་བའི་ནང་ཁུལ་གྱི་གསང་བ་མཁོ་སྤྲོད་བྱེད་མཁན་ལ་དགའ་རྟགས་སུ་སྤྲོད་འཆར་ཡོད་འདུག ཁྱིམ་མི་བོར་བརླག་ཕྱིན་པའི་ཨ་མ་ཞིག་གིས་གསར་འགོད་པར། “འཛམ་གླིང་རྒྱལ་ཁབ་ཁག་གི་གཞུང་དང་འབྲེལ་ཡོད་ཚོགས་སྡེ་ཁག་ནས་ཐབས་ཤེས་གང་ཡོད་བཏོན་ཏེ། བོར་བརླག་ཏུ་ཕྱིན་པའི་གནམ་གྲུ་འཚོལ་ཞིབ་ཡུན་རིང་བྱས་ཡོད་ཀྱང་། ད་ལྟའི་བར་གནས་ཚུལ་ངེས་གཏན་ཞིག་ཤེས་རྟོགས་བྱུང་ཐུབ་མེད། འཚོལ་ཞིབ་ཀྱི་ཐབས་ལམ་འོས་འཚམ་མིན་པའམ་ཡང་ན་འཚོལ་ཞིབ་ཀྱི་ཁ་ཕྱོགས་ནོར་དུ་བཅུག་པ་གང་ཡིན་ཡང་། འཚོལ་ཞིབ་ལ་འབྲས་བུ་གང་ཡང་མ་ཐོན་པ་དེས་མི་མང་ལ་བློ་ཕམ་ཆེན་པོ་བཟོས་སོང་། ད་ལྟ་ང་ཚོས་བྱེད་ཐབས་འདི་བརྒྱུད་ནས་བོར་བརླག་ཏུ་ཕྱིན་པའི་གནམ་གྲུ་རྙེད་སོན་ཡོང་བར་རེ་བ་རྒྱག་བཞིན་ཡོད། ”ཅེས་བརྗོད་འདུག རོགས་དངུལ་འཚོལ་སྡུད་ཀྱི་འགན་འཛིན་ལི་སཱང་གིས། “མཱ་ལེ་ཞེ་ཡའི་གནམ་གྲུ་བོར་བརླག་ཏུ་གྱུར་བའི་གནད་དོན་དེ་མཁའ་འགྲུལ་གྱི་ལོ་རྒྱུས་ནང་བྱུང་མ་མྱོང་བའི་གསང་བའི་གནད་དོན་ཆེན་པོ་ཞིག་ཡིན་ལ། འཚོལ་ཞིབ་ཀྱི་བྱེད་ཐབས་མང་པོར་འབྲས་བུ་མ་ཐོན་པར་བརྟེན། ང་ཚོས་མི་མང་གི་རྒྱབ་སྐྱོར་ལ་བརྟེན་ནས་བོར་བརླག་ཕྱིན་པའི་གནམ་གྲུ་དང་རང་གི་ཁྱིམ་མི་གཉེན་འབྲེལ་ཚོ་རྙེད་སོན་ཡོང་བའི་རེ་བ་རྒྱག་བཞིན་ཡོད་པ་མ་ཟད། ས་གནས་ག་གེ་མོ་ཞིག་ན་གནད་དོན་འདིའི་སྐོར་ཤེས་མཁན་གྱི་མི་ཞིག་ཡོད་པར་ང་ཚོས་ཡིད་ཆེས་བྱེད་ཀྱི་ཡོད་སྟབས། དངུལ་གྱི་བྱ་དགའ་འདིས་ནམ་ཞིག་ཁོའམ་ཡང་ན་ཁོ་མོས་ང་ཚོར་གནས་ཚུལ་ཞིག་མཁོ་སྤྲོད་བྱེད་པར་སྐུལ་སློང་ཐུབ་པའི་རེ་བ་ཡོད། ”ཅེས་བརྗོད་འདུག ཁ་སང་ཕྱི་དྲོར་མཱ་ལེ་ཞེ་ཡ་གཞུང་གིས་གསར་འགོད་ལྷན་ཚོགས་ཤིག་བསྡུས་ཏེ། བོར་བརླག་ཕྱིན་པའི་གནམ་གྲུ་མུ་མཐུད་འཚོལ་ཞིབ་བྱེད་བཞིན་ཡོད་ལ། དེ་རིང་ཕྱི་ཚེས་ ༡༠ ཉིན་ལས་དོན་རུ་ཁག་ཅིག་ཨོ་སི་ཊོ་ལི་ཡའི་རྒྱལ་ས་ཁན་བྷི་རཱར་ཆེད་གཏོང་གིས། གནམ་གྲུ་འཚོལ་ཞིབ་ཀྱི་ལས་གཞི་གསར་པའི་ནང་མཱ་ལེ་ཞེ་ཡ་གཞུང་ཇི་ལྟར་མཉམ་ཞུགས་བྱེད་དགོས་པའི་ཐད་གྲོས་བསྡུར་བྱ་རྒྱུ་དང་། མ་འོངས་པར་ཧིན་རྡུ་རྒྱ་མཚོའི་ལྷོ་ཁུལ་གྱི་རྒྱ་མཚོའི་གཏིང་དུ་འཚོལ་ཞིབ་བྱེད་པའི་འཆར་གཞི་ཡོད་ཀྱང་། དེ་ནི་འཚོལ་ཞིབ་གཞི་རྒྱ་ཆེ་ཤོས་དང་དཀའ་ཁག་ཆེ་ཤོས་ཡིན་པས་ད་ལྟའི་ཆར་ལག་བསྟར་བྱེད་པར་དཀའ་ངལ་ཡོད་ལུགས་དང་། འཚོལ་ཞིབ་ཀྱི་འགྲོ་གྲོན་ཚང་མ་མཱ་ལེ་ཞེ་ཡ་དང་ཨོ་སི་ཊོ་ལི་ཡ་གཞུང་ནས་གཏོང་རྒྱུ་གཏན་འཁེལ་བྱུང་ཡོད་སྐོར་བསྒྲགས་ཡོད་པ་དང་། སྐབས་དེར་གསར་འགོད་པས་དངུལ་གྱི་བྱ་དགའ་སྤྲད་དེ་གནམ་གྲུ་འཚོལ་ཐབས་བྱེད་ཀྱིན་པར་གཞུང་ཕྱོགས་ནས་དགོངས་ཚུལ་ཅི་ཡོད་དྲིས་པར། ཁྱིམ་མི་གཉེན་འབྲེལ་ཚོར་ཐབས་ལམ་དེ་འདེམས་པའི་ཐོབ་ཐང་ཡོད་ལུགས་བརྗོད་འདུག གསར་འགོད་པ། པདྨ་མཚོ།
སྐད་ཡིག་དང་རིག་གཞུང་སྲུང་སྐྱོབ་བྱོས།

༸གོང་ས་མཆོག་གིས་བོད་རིགས་འདྲེས་མའི་ལྷན་ཚོགས་ཐེངས་དང་པོར་གསུང་འཕྲིན་སྩལ་ཏེ་ད་ལྟའི་དུས་འདིར་གཙོ་ཆེ་ཤོས་བོད་པའི་སྐད་ཡིག་དང་རིག་གཞུང་སྲུང་སྐྱོབ་བྱ་རྒྱུ་ཆགས་ཡོད་སྐོར་གསུངས་འདུག ཟླ་འདིའི་ཚེས་ ༢༡ དང་ ༢༢ བཅས་ཉིན་གཉིས་རིང་དབྱིན་ཇིའི་རྒྱལ་ས་ལོན་ཌོན་དུ་བོད་ཀྱི་ཐེབས་རྩ་ཁང་ (Tibet House Trust) གི་གོ་སྒྲིག་འོག ཕ་མ་གཉིས་ལས་གཅིག་བོད་རིགས་ཡིན་པའི་མི་རིགས་འདྲེས་མའི་ལྷན་ཚོགས་ཐེངས་དང་པོ་ཚོགས་ཡོད་པ་དང་། དེར་སྐུ་ཚབ་དོན་གཅོད་ཐུབ་བསྟན་བསམ་འགྲུབ་མཆོག་དང་། དབྱིན་ཡུལ་དང་འཇར་མན། སུད་སི། ཧྥ་རན་སི། བྱང་ཨ་རི་བཅས་ནས་རང་ལོ་ ༡༨ ནས་ ༤༠ བར་ཡིན་པའི་མི་ ༢༠ བཅས་ཚོགས་ཞུགས་གནང་ཡོད་འདུག ལྷན་ཚོགས་འདི་ཚོགས་དགོས་པའི་དམིགས་ཡུལ་གཙོ་བོ། ཕྱེད་བོད་རིགས་ཡིན་པའི་མི་རབས་གསར་པ་ཚོ་ཕན་ཚུན་བསམ་ཚུལ་དང་ཉམས་མྱོང་བརྗེ་རེས་བྱ་རྒྱུའི་གོ་སྐབས་བསྐྲུན་ཆེད་དང་། རང་གི་མི་རིགས་ཀྱི་ངོ་བོ་དང་རིག་གཞུང་སོགས་ཀྱི་གལ་གནད་རྣམས་གསལ་རྟོགས་ཐུབ་ཆེད་ཡིན་འདུག ཐེངས་འདིའི་ལྷན་ཚོགས་ཐོག་༸གོང་ས་མཆོག་གི་གསུང་འཕྲིན་ཞིག་སྩལ་ཡོད་པའི་ནང་། དེ་རིང་དེ་གར་ཁྱེད་རང་ཚོ་མི་རིགས་འདྲེས་མའི་བོད་ཕྲུག་ཚོ་འཛོམས་ཀྱི་ཡོད་འདུག་པས་ཧ་ཅང་དགའ་པོ་བྱུང་།  ང་རང་གིས་ནམ་རྒྱུན་འགྲོ་བ་མིའི་རིགས་ཚང་མ་ལུས་སེམས་གཉིས་ཀྱི་ཐོག་ནས་གཅིག་མཚུངས་ཡིན་ཡང་།  འགྲོ་བ་མིའི་རིགས་རུས་དང་མཚོན་མདོག  ཆོས་ལུགས། མི་རིགས་བཅས་མི་འདྲ་བའི་ཕྱོགས་དེ་གལ་ཆེན་དེ་འདྲ་མ་རེད་ཅེས་བརྗོད་ཀྱི་ཡོད། བོད་པ་ཚོ་འཛམ་གླིང་ནང་ཡོད་པའི་མི་རིགས་འདྲ་མིན་དང་འབྲེལ་འདྲིས་བྱེད་དགོས་སྟབས། མི་རིགས་གཞན་དང་མཉམ་དུ་ཆང་ས་རྒྱག་དགོས་པ་བརྗོད་མི་དགོས་པ་ཞིག་ཆགས་བསྡད་ཡོད་པ་རེད། སྤྱིར་བཏང་གནས་ཚུལ་དེའི་རིགས་ཕྱི་ལོ་ ༡༩༥༩ ལོའི་གོང་བལ་ཡུལ་དང་འབྲུག འབྲས་ལྗོངས་སོགས་དང་ལྷན་བོད་རིགས་ཆང་ས་བརྒྱབ་པ་དེ་འདྲ་བྱུང་མྱོང་ཡོད་ལ། བོད་རང་བཙན་ཤོར་རྗེས་སུ་རྒྱལ་ཁབ་གཞན་མི་རིགས་དང་ལྷན་ཆང་ས་བརྒྱབ་པའི་གནས་ཚུལ་ཡང་བྱུང་ཡོད། ཁོང་ཚོའི་བུ་ཕྲུག་གིས་བོད་ཀྱི་གནད་དོན་ཐོག་གཟེངས་སུ་ཐོན་པའི་ལས་ཀ་བྱས་ཡོད། ད་ལྟའི་དུས་སྐབས་འདིར་ང་ཚོའི་ལས་དོན་གཙོ་ཆེ་ཤོས་བོད་པའི་སྐད་ཡིག་དང་རིག་གཞུང་སྲུང་སྐྱོབ་བྱ་རྒྱུ་དེ་ཆགས་ཡོད། དེ་དག་ཀྱང་གཙོ་བོ་འཚེ་བ་མེད་པའི་ཐབས་ལམ་ལ་བརྟེན་ནས་ཡོང་དགོས་པ་རེད། ང་རང་གི་གོ་སྐབས་འདི་བརྒྱུད་དེ་ཕ་དང་མ་གང་རུང་བོད་མི་ཡིན་པའི་བོད་ཕྲུག་ཚོར་བོད་པའི་ཐུན་མོང་མ་ཡིན་པའི་ནང་ཆོས་དང་རིག་གཞུང་ཐོག་གོ་རྟོགས་ཡག་པོ་ཞིག་ཡོང་ཐུབ་པ་ཡིན་ན། དེས་བོད་པའི་ལས་འགུལ་ཙམ་མ་ཟད་རང་ཉིད་སྒེར་ལ་ཡང་ཕན་ཐོགས་ཆེན་པོ་ཡོང་གི་ཡོད་སྟབས། ཁྱེད་རང་ཚོས་སྔར་ལྷག་དོ་སྣང་བྱ་རྒྱུ་ཧ་ཅང་གལ་ཆེན་ཆགས་ཡོད་པ་རེད། ཅེས་སོགས་གསུངས་ཡོད་འདུག ཡང་བོད་མིའི་སྒྲིག་འཛུགས་ཀྱི་སྲིད་སྐྱོང་བློ་བཟང་སེང་གེ་མཆོག་གིས་གནང་བའི་འཚམས་འཕྲིན་ནང་། དེ་རིང་ཁྱེད་རང་ཚོ་ན་གཞོན་ཁག་ཅིག་དེ་གར་འཛོམས་ཀྱི་ཡོད་འདུག་པས་ང་རང་ཧ་ཅང་དགའ་པོ་བྱུང་། ཁྱེད་རང་ཚོའི་ཚོགས་འདུ་ལམ་ལྷོང་ཡོང་བའི་སྨོན་འདུན་ཞུ་བཞིན་ཡོད། ཁྱེད་ཚོའི་ནང་ང་ཚོ་བོད་པའི་འཐབ་རྩོད་ཐོག་ལས་ཀ་དང་ཉམས་མྱོང་གསོག་འདོད་ཡོད་མཁན་སུ་ཡིན་རུང་རྒྱ་གར་ནང་ཡོང་ཐུབ་ན་ང་ཚོས་དགའ་བསུ་ཞུ་རྒྱུ་ཡིན། ཚོགས་འདུ་གཉིས་པ་དེ་བཞིན་རྒྱ་གར་ནང་གོ་སྒྲིག་བྱེད་ཐུབ་པའི་རེ་བ་བྱེད་བཞིན་ཡོད། ཅེས་སོགས་འཁོད་འདུག ལྷན་ཚོགས་ཐོག་སྐུ་ཚབ་དོན་གཅོད་མཆོག་གིས་༧གོང་ས་མཆོག་དང་སྲིད་སྐྱོང་རྣམ་གཉིས་ཀྱི་གསུང་འཕྲིན་སྒྲོགས་སྦྱང་དང་འབྲེལ་གཏམ་བཤད་གནང་སྟེ། བོད་རིགས་འདྲེས་མའི་ལྷན་ཚོགས་ཐེངས་དང་པོ་ཚོགས་ཐུབ་པར་དགའ་སྤོབས་ཆེན་པོ་སྐྱེས་ཡོད་པ་དང་། གལ་སྲིད། ང་ཚོས་ཕྱེད་བོད་རིགས་ཡིན་པའི་མི་རབས་གསར་པ་རྣམས་བསྡུ་སྐོང་གིས་བོད་པའི་སྤྱི་ཚོགས་ནང་འཁྲིད་མ་ཐུབ་ཚེ། མི་རབས་རྗེས་མ་རྣམས་བོད་པའི་སྤྱི་ཚོགས་དང་འབྲེལ་མེད་ཆགས་རྒྱུའི་ཉེན་ཁ་ཡོད་སྟབས། ཐེངས་འདིའི་ཚོགས་འདུས་ཁོང་ལ་རེ་བ་གསར་བ་ཞིག་བྱིན་ཡོད་སྐོར་སོགས་བརྗོད་ཡོད་འདུག ཐེངས་འདིའི་ཚོགས་འདུ་དང་སྟབས་བསྟུན་ཏེ་ཚོགས་བཅར་བ་རྣམས་༼རང་གི་ངོ་བོ་ངོས་འཛིན༽ཞེས་པའི་ཟབ་སྦྱོང་ཐོག་མཉམ་ཞུགས་གནང་ཡོད་པར་མ་ཟད། ཡུ་རོབ་སྤྱི་འཐུས་དབང་པོ་བཀྲས་མཐོང་ལགས་དང་བོད་རང་བཙན་སློབ་ཕྲུག་ཚོགས་པའི་ཚོགས་གཙོ་ཟུར་པ་བཀྲས་མཐོང་ལྷ་སྒྲོན་གཉིས་ཀྱིས་བོད་དོན་དང་འབྲེལ་བའི་གཏམ་བཤད་དང་། བོད་རིགས་སྒྱུ་རྩལ་བ་ཨོ་རྒྱན་ཆོས་འཕེལ་ལགས་ཀྱིས་བོད་ཀྱི་ཐུན་མིན་ལག་ཤེས་དང་སྒྱུ་རྩལ་ངོ་སྤྲོད་ཀྱི་གཏམ་བཤད། ལོན་ཌོན་ཧོར་ནི་མན་འགྲེམས་སྟོན་ཁང་ (Horniman Museum) དུ་བོད་ཀྱི་རིག་གཞུང་འགྲེམས་སྟོན་ངོ་སྤྲོད་བཅས་གནང་ཡོད་འདུག གསར་འགོད་པ། དོན་གོ
བོད་པའི་མཚན་ཤས་བཟོས་ན་འགྲིག་གི་མེད།

ས་སྐྱ་གོང་མ་རིན་པོ་ཆེ་མཆོག་གིས་ཧྥ་རན་སིར་བོད་པ་ཚོར་འཆི་མེད་ཚེ་དབང་གནང་བ་དང་འབྲེལ་ཆོས་བརྒྱུད་ཁག་འཆམ་མཐུན་དང་ཆོལ་ཁ་གསུམ་ཆིག་སྒྲིལ་ཡོང་བཞིན་པའི་ཐད་ཚང་མས་མཉམ་རུབ་གནང་གལ་ཆེ་སྐོར་གསུངས་འདུག ཉིན་འདི་འགར་དཔལ་ས་སྐྱ་གོང་མ་རིན་པོ་ཆེ་མཆོག་གིས་ཡུ་རོབ་རྒྱལ་ཁབ་ཁག་ཅིག་ཏུ་ཆོས་ཕྱོགས་ཀྱི་མཛད་འཕྲིན་སྐྱོང་བཞིན་པ་ལྟར། ཧྥ་རན་སིའི་བརྩེ་ཆེན་ཚོགས་པས་ཇི་ལྟར་གདན་ཞུས་གནང་བ་བཞིན། ཁ་སང་ཚེས་ ༢༩ ཉིན་གྱི་ཕྱི་དྲོའི་ཆུ་ཚོད་ ༢ ནས་ ༦ བར་དཔལ་ས་སྐྱ་གོང་མ་རིན་པོ་ཆེ་མཆོག་གིས། རྒྱལ་ས་ཕ་རི་སིའི་(Robespierre) ཝོ་བྷེ་སེ་པད་ཝེ་ས་གནས་ཚོགས་ཁང་དུ། བོད་པ་དང་ས་གནས་ཡུལ་མི་ ༡༠༠༠ བརྒལ་བར་འཆི་མེད་ཚེ་ཡི་བཀའ་དབང་དང་འབྲེལ་བཟང་སྤྱོད་ཐོག་བཀའ་སློབ་བསྩལ་ཡོད། ཐོག་མར་བརྩེ་ཆེན་ཚོགས་པའི་ཚོགས་གཙོ་ངག་དབང་དཔལ་འབྱོར་ལགས་ཀྱིས། ཚོགས་པའི་དམིགས་ཡུལ་དང་བྱེད་སྒོ་ཁག་སྙན་སྒྲོན་ཞུས་རྗེས། ཚོགས་པའི་ཚོགས་མི་རྣམ་པ་དང་དང་ཕ་རི་བོད་གཞུང་དོན་གཅོད། བོད་རིགས་ཚོགས་པའི་སྐུ་ཚབ་སོགས་ཀྱིས་མནྡལ་རྟེན་གསུམ་འདེགས་འབུལ་ཞུས་མཚམས། རིན་པོ་ཆེ་མཆོག་གིས་འཆི་མེད་ཚེ་ཡི་བཀའ་དབང་བསྩལ་ཏེ་མང་ཚོགས་ལ་མཇལ་ཁ་ཡང་གནང་ཡོད་པ་དང་། བཀའ་དབང་དངོས་སུ་མགོ་འཛུགས་མ་གནང་གོང་རིན་པོ་ཆེ་མཆོག་གིས་མང་ཚོགས་ལ་ནང་ཆོས་ངོ་སྤྲོད་མདོར་བསྡུས་ཤིག་གནང་རྗེས། དེང་སྐབས་ཚན་རིག་ཡར་རྒྱས་ཕྱིན་ཏེ་སྔོན་མ་ན་ཚ་བཅོས་མི་ཐུབ་པ་རྣམས་ཐུབ་པ་དང་། མི་འགྲོ་མི་ཐུབ་སར་འགྲོ་ཐུབ་པ་བྱུང་སྟེའགྱུར་བ་ཆེན་པོ་ཕྱིན་ཡོད་རུང་། ད་དུང་ཡང་ཚན་རིག་དང་དངོས་པོ་ཡར་རྒྱས་ཁོ་ནས་མིའི་སེམས་ཀྱི་འདོད་བློ་ཆ་ཚང་བསྐངས་ཐུབ་མེད་པར། བདེ་སྐྱིད་ངོ་མ་ཞིག་དགོས་ན་རང་གི་ཉོན་མོངས་ཀྱི་བློ་ཆུང་དུ་གཏོང་བ་དང་། གཞན་ཕན་སྙིང་རྗེའི་བློ་འཕེལ་ཐབས་ལ་འབད་དགོས་པ། སྔོན་མ་ཆོས་དུག་ཏུ་བལྟ་མཁན་ཚོས་ཀྱང་དེང་སྐབས་ནང་ཆོས་ལ་དོ་སྣང་ཆེན་པོ་བྱས་ཏེ། ནང་ཆོས་ཀྱི་རིན་ཐང་དང་ནུས་པ་ཇེ་ཆེར་འགྲོ་བཞིན་ཡོད་སྐོར་སོགས་གསུངས་ཡོད་འདུག རིན་པོ་ཆེས་མུ་མཐུད་དུ་ཕྱི་རྒྱལ་དུ་གནས་སྡོད་བོད་པ་ཚོས་འཕྲལ་སེལ་འཚོ་བ་ཙམ་ལ་མགོ་མ་འཁོར་བར། བོད་པའི་ཆོས་དང་རིག་གཞུང་། སྐད་ཡིག་བཅས་ལ་དོ་སྣང་གིས་སོ་སོའི་བྱིས་པར་བོད་པའི་བཟང་པོའི་གོམས་གཤིས་འཇགས་ཐབས་ལ་ཤུགས་སྣོན་དང་། ལྷག་པར་དུ་གཞོན་སྐྱེས་ཚོས་ནུབ་ཕྱོགས་པའི་བཟང་ཕྱོགས་ཀྱི་ཡོན་ཏན་ལ་ཁ་མིག་ཡར་བལྟ་དགོས་རྒྱུ་ལས། ཁོང་ཚོས་ཆང་རག་དང་བཟི་སྨན་འདྲེས་མའི་ཐ་མག་འཐེན་པར་དཔེ་བལྟས་ཏེ་ཞབས་འདྲེན་ཞུས་ན་བོད་པ་སྤྱི་ཡོངས་ཀྱི་མཚན་སྙན་ལ་གནོད་ཚབས་ཆེ་བས་ཡིད་གཟབ་དགོས་པ། དེང་སྐབས་༧གོང་ས་མཆོག་གི་བཀའ་དྲིན་འོག བོད་པའི་ཆོས་ལུགས་ཁག་འཆམ་མཐུན་དང་བོད་ཆོལ་ཁ་གསུམ་མཐུན་སྒྲིལ་རྡོག་རྩ་གཅིག་ཡོད་སྟབས། ད་དུང་མུ་མཐུད་གང་ཉིད་ཀྱི་དགོངས་གཞིའི་འོག་ཤར་བསྐྱོད་དགོས་རྒྱུ་ཧ་ཅང་གལ་ཆེན་ཡིན་པ་དང་། ཕྱི་རྒྱལ་དུ་སྡོད་མཁན་བོད་པ་ཚོས་༧གོང་ས་མཆོག་གི་ཞལ་རས་ཡང་ཡང་མཇལ་རྒྱུའི་དུས་ཚོད་རག་གི་མེད་ཀྱང་། སྐབས་དང་དུས་སོ་སོར་བརྙན་འཕྲིན་དང་དྲ་རྒྱ་བརྒྱུད་༧གོང་ས་མཆོག་གི་བཀའ་སློབ་གསལ་པོར་གསན་རྒྱུར་དོ་སྣང་དགོས་པའི་བཀའ་སློབ་ཀྱང་གནང་སོང་། ཧྥ་རན་སིའི་མཛད་འཕྲིན་ཁག་འགྲུབ་རྗེས། དཔལ་ས་སྐྱ་གོང་མ་རིན་པོ་ཆེ་མཆོག་གིས་མུ་མཐུད་དུ་སུད་སི་དང་སྦེལ་ཇེམ་དུ་མཛད་འཕྲིན་བསྐྱང་རྒྱུ་ཡིན་འདུག ཅེས་ས་གནས་ནས་རིག་བཟང་ལགས་ཀྱིས་གནས་ཚུལ་བཏང་འབྱོར་བྱུང་།
ཨ་རིའི་དྲུང་ཆེ་རྒྱ་ནག་ལ་འགྲོ་རྒྱུ་རེད།

  དེ་རིང་ཨ་རིའི་ཕོ་བྲང་དཀར་པོས་གསར་འགོད་གསལ་བསྒྲགས་སྤེལ་ཏེ། ཟླ་འདིའི་ཚེས་ ༩ དང་ ༡༠ བཅས་ཉིན་གཉིས་རིང་ཨ་རིའི་རྒྱལ་དོན་དྲུང་ཆེ་ཇོན་ཀེ་རེ་ (John Kerry)དང་ནོར་སྲིད་དྲུང་ཆེ་ཇེག་ལེ་ (Jack Lew)གཉིས་ཀྱིས་སྣེ་འཁྲིད་པའི་གཞུང་འབྲེལ་སྐུ་ཚབ་ཚོགས་པ་ཞིག་རྒྱ་ནག་ནང་སྐོར་སྐྱོད་དང་འབྲེལ། རྒྱ་ནག་གི་སྲིད་བློན་གཞོན་པ་ཝང་ཡང་ (Wang Yang) དང་ཡང་ཇཱི་ཆི་ (Yang Jiechi) སོགས་ལ་ཐུག་འཕྲད་བྱས་ཏེ། ཨ་རྒྱའི་བར་གྱི་ཐབས་ཇུས་དང་དཔལ་འབྱོར་འབྲེལ་ལམ་གོང་མཐོར་གཏོང་ཕྱོགས། རྒྱ་སྒོར་གྱི་ཛ་ཐང་ཇེ་མཐོར་གཏོང་ཐབས། དྲ་རྒྱའི་བདེ་འཇགས་དང་ཞི་བདེ་རྒྱ་མཚོ་དང་ལྷོ་རྒྱ་ནག་རྒྱ་མཚོའི་བདག་དབང་གནད་དོན་སོགས་ལ་གྲོས་མོལ་བྱ་རྒྱུ་ཡིན་འདུག འདིའི་ཐད་ཨ་རིའི་ཕྱི་སྲིད་ལྷན་ཁང་གི་མགྲིན་ཚབ་པ་ལྕམ་ཇན་ (Jen Psak) ལགས་ཀྱིས། “ ཐེངས་འདིའི་འབྲེལ་མོལ་སྐབས་རྒྱལ་ཁབ་གཉིས་ཀྱི་དཀའ་རྙོག་སེལ་ཐབས་བྱ་རྒྱུ་ཙམ་མ་ཟད། རྒྱལ་སྤྱིའི་ཐོག་འཕྲད་བཞིན་པའི་དཀའ་ངལ་མང་པོ་ཞིག་ལ་ཇི་ལྟར་གདོང་ལེན་བྱ་དགོས་མིན་སོགས་ལའང་གོ་བསྡུར་བྱ་རྒྱུ་ཡིན།” ཞེས་བརྗོད་འདུག རྒྱ་ནག་ཕྱི་སྲིད་ལྷན་ཁང་གི་མགྲིན་ཚབ་པས། “ ཉེ་ལམ་ཨ་རི་དང་རྒྱ་ནག་གི་འབྲེལ་ལམ་ཇེ་སྡུག་ཏུ་ཕྱིན་ཡོད་ཀྱང་། དེ་ནི་གཏན་འཇགས་ཞིག་མིན་སྟབས། མ་འོངས་པར་འབྲེལ་ལམ་སླར་ཇེ་བཟང་དུ་འགྲོ་ངེས་ཡིན” ཞེས་བརྗོད་འདུག སྔ་ལོར་རྒྱ་ནག་གིས་ཞི་བདེ་རྒྱ་མཚོའི་ཐོག་མཁའ་དབྱིངས་ཐིག་ཚད་བཟོས་པ་དང་། དེའི་རྗེས་ལྷོ་རྒྱ་ནག་རྒྱ་མཚོའི་བདག་དབང་ཐོག་རྩོད་རྙོག་བྱུང་བ། ཉེ་ལམ་རྒྱ་ནག་བཅིངས་གྲོལ་དམག་མིའི་རུ་ཁག་ཅིག་གིས་དྲ་ཐོག་བརྒྱུད་ཨ་རིའི་ཚོང་དོན་གསང་བ་རྐུ་འཁྱེར་བྱས་པ་བཅས་ཀྱི་ཐད་ཨ་རིས་རྒྱ་ནག་གཞུང་ལ་སྐྱོན་བརྗོད་བྱས་སྟབས། རྒྱ་ནག་གིས་པེ་ཅིན་གྱི་ཨ་རིའི་གཞུང་ཚབ་ཆེན་མོ་འབོད་འགུག་གིས་སྐྱོན་བརྗོད་བྱས་པ། ཉེ་ཆར་སྐོང་ཚོགས་བྱས་པའི་རྒྱལ་སྤྱིའི་དྲ་ཐོག་སྲུང་སྐྱོབ་ཚོགས་འདུར་རྒྱ་ནག་མཉམ་ཞུགས་མ་བྱས་པ་དང་། ཨ་རིའི་བདེ་སྲུང་དྲུང་ཆེས་ད་ལོའི་ཨེ་ཤ་ཡའི་རྒྱལ་སྲུང་བདེ་འཇགས་ཚོགས་འདུའི་སྐབས་ཨ་རིའི་བདེ་སྲུང་དྲུང་ཆེས་རྒྱ་ནག་གི་རྒྱ་སྐྱེད་རིང་ལུགས་ལ་སྐྱོན་བརྗོད་བྱས་པ་སོགས་ལ་བརྟེན་ཏེ་རྒྱལ་ཁབ་གཉིས་བར་གྱི་འབྲེལ་ལམ་ཇེ་སྡུག་ཏུ་ཕྱིན་ཡོད། ཆབ་སྲིད་དབྱེ་ཞིབ་པ་ཚོས་ཨ་རི་དང་རྒྱ་ནག་གཉིས་ནི་གཅིག་ལ་གཅིག་བརྟེན་དང་གཉིས་ཕན་མཉམ་རྒྱལ་གྱི་འབྲེལ་ལམ་ཞིག་ཆགས་ཡོད་སྟབས་མ་འོངས་པར་རིམ་པས་རྒྱལ་ཁབ་གཉིས་ཀྱི་འབྲེལ་ལམ་རྒྱ་ཇེ་ཆེར་མི་འགྲོ་ཐབས་མེད་ཡིན་སྐོར་ཚོད་དཔག་བྱེད་བཞིན་ཡོད་འདུག གསར་འགོད་པ། དོན་གྲུབ།
དུས་དབང་སང་ཉིན་ནས་མགོ་འཛུཊ་རྒྱུ་རེད།

དེ་རིང་ཕྱི་དྲོར་དུས་དབང་གོ་སྒྲིག་ཚོགས་ཆུང་གི་ཚོགས་གཙོས་ལས་རིམ་དང་དཔལ་འབྱོར་འཚོལ་སྒྲུབ་སོཊ་ཀྱི་སྐོར་ནས་གསར་འགོད་གསལ་བསྒྲགས་གནང་སོང་། དེ་རིང་ཕྱི་དྲོའི་ཆུ་ཚོད་ ༣།༤༠ སྟེང་ལ་དྭགས་ཞི་བའི་ཚལ་ཕོ་བྲང་ཉེ་འགྲམ་དུས་དབང་གསུང་ཆོས་རྭ་བའི་གསར་འགྱུར་ལས་རིགས་པའི་སྡོད་གནས་སུ། དུས་དབང་གོ་སྒྲིག་ཚོགས་ཆུང་གི་ཚོགས་གཙོ་དོན་འགྲུབ་ཚེ་དབང་ལགས་ཀྱིས་ཐེངས་འདིའི་དུས་དབང་སྐོར་ལ་གསར་འགོད་གསལ་བསྒྲགས་ཤིག་གནང་སོང་། དེར་རྒྱལ་སྤྱིའི་གསར་འགོད་པ་དང་། རྒྱ་གར་དང་ལ་དྭགས་ས་གནས་གསར་འགོད་པ། བོད་རིགས་གསར་འགོད་པ་  ༢༥ ལྷག་འཛོམས་འདུག གསར་འགོད་གསལ་བསྒྲགས་ཐོག་དུས་དབང་གོ་སྒྲིག་ཚོགས་ཆུང་གི་ཚོགས་གཙོ་ལགས་ཀྱིས། ༢༠༡༢ ལོར་༸གོང་ས་མཆོག་ལ་དྭགས་རྒྱལ་ས་སླེ་རུ་ཆིབས་བསྒྱུར་གནང་སྐབས། ལ་དྭགས་མི་མང་གིས་ལ་དྭགས་ནང་པའི་ལྷན་ཚོགས་དང་ལ་དྭགས་དགོན་ཚོགས་བརྒྱུད། ༢༠༡༣ དང་ ༢༠༡༤ ་ལོ་གང་རུང་ལ་དྭགས་སུ་དུས་འཁོར་དབང་ཆེན་ཞིག་གནང་རྒྱུའི་སྙན་སེང་ཞུས་པ་ལྟར། ༸གོང་ས་མཆོག་གིས་ཐུགས་བརྩེ་བ་ཆེན་པོས་བཀའ་བཞེས་གནང་སྟེ། ད་ལོའི་ཟླ་ ༧ ཚེས་ ༣ ནས་ ༡༣ བར་དུས་དབང་ཐེངས་ ༣༣ པ་ལ་དྭགས་སུ་གནང་གཏན་འཁེལ་ཡོད་པ་དང་། སང་ཉིན་ནས་བཟུང་དུས་དབང་མགོ་འཛུགས་གནང་གི་ཡོད་སྐོར་བརྗོད་སོང་བར་མ་ཟད། གོ་སྒྲིག་ཚོགས་ཆུང་ནང་སྦྱིན་བདག་གཙོ་བོ་ཁག་ལས་གཞན་ལས་རིགས་འདྲ་མིན་གྱི་གནད་ཡོད་མི་སྣ་དང་། མཐོ་རིམ་དཔོན་རིགས་བཅས་མི་  ༢༦ ཡོད་པ་དང་། གཞན།  ལ་དྭགས་ནང་ཡོད་པའི་ཡེ་ཤུ་དང་ཁ་ཆེ། ཧིན་དྷི། སིག་ (Sikh)བཅས་ཀྱི་དབུ་ཁྲིད་ཚོ་མཉམ་ལས་ཚོགས་མི་ཆགས་ཡོད་སྐོར་སོགས་བརྗོད་སོང་། དཔལ་འབྱོར་དང་འཛུགས་སྐྲུན་རོགས་སྐྱོར་ཐད་ཁོང་གིས། ཉེ་བའི་ཟླ་བཞི་རིང་ཇེམ་ཀ་ཤི་མུར་མངའ་སྡེའི་གྲོང་དང་གྲོང་ཁྱེར་འཛུགས་སྐྲུན་བློན་ཆེན་ངག་དབང་རིག་འཛིན་ཇོ་ར་ལགས་དང་། ལ་དྭགས་རང་སྐྱོང་རི་ལྗོངས་ལྷན་ཚོགས་ཀྱི་སྤྱི་ཁྱབ་འགན་རིག་འཛིན་བཟོད་པ་ལགས་བརྒྱུད་དེ་མངའ་སྡེའི་གཞུང་ནས་རོགས་དངུལ་དང་གཞུང་ལམ་འཛུགས་བསྐྲུན་བཅས་གནང་ཡོད་པ་དང་། དེ་བཞིན། ལ་དྭགས་རྫོང་སྲིད་གཞུང་། ལ་དྭགས་གཞོན་སྐྱེས་ཚོགས་པ། ལ་དྭགས་བུད་མེད་ཚོགས་པ། ལ་དྭགས་བོད་མིའི་གཞིས་ཆགས་ལས་ཁུངས། ས་གནས་བོད་ཀྱི་གཞོན་ནུ་ལྷན་ཚོགས་བཅས་ཀྱི་དང་བླངས་ཞབས་ཞུ་བ་ ༧༠༠༠ ལྷག་གིས་ཞབས་ཞུ་གནང་གི་ཡོད་སྐོར་དང་། དུས་དབང་ཐོག་མི་འབུམ་གཅིག་དང་ཕྱེད་ཀའི་རྩིས་རྒྱག་གི་ཡོད་པ་ལས། ད་ཆར་ཕྱི་རྒྱལ་མི་རིགས་དང་བོད་པ། ལ་དྭགས་པ། ཧི་མ་ལ་ཡའི་རི་རྒྱུད་ཀྱི་མི་རིགས་བཅས་ཆོས་ཞུ་བ་འབུམ་གཅིག་ལྷག་གིས་ཐོ་འགོད་བྱས་ཡོད་སྐོར་སོགས་བརྗོད་སོང་། དེ་བཞིན་ཁོང་གིས། ཐེངས་དུས་འཁོར་དབང་ཆེན་དབྱིན་སྐད་དང་ཧིན་རྡུ། ཝེ་ཐི་ནམ། རྒྱ་སྐད། ཨུ་རུ་སུ། པོ་ཊོ་གྷིལ། ཨི་ཊ་ལི། ཉི་ཧོང་། ཀོ་རི་ཡ། སི་པན། ཧྥ་རན་སི། བོད་སྐད། ལ་དྭགས་སྐད་བཅས་སྐད་རིགས་ ༡༣ ནང་གསུང་བསྒྱུར་གནང་གི་ཡོད་འདུག་ལ། བོད་སྐད་དང་དབྱིན་སྐད། རྒྱ་སྐད། ཧིན་རྡུའི་སྐད་། ཝེ་ཐི་ནམ། ཨུ་སུ་རུ་བཅས་སྐད་ཡིག་ ༦ གི་ཐོག་ཐད་རྒྱང་བསྲིངས་བྱེད་ཀྱི་ཡོད་སྐོར་བརྗོད་སོང་། སང་ཉིན་ཞོགས་པའི་ཆུ་ཚོད་ ༧ ནས་ ༡༠ བའི་བར་ཞལ་འདོན་གསོག་སྒྲུབ་དང་། དེའི་རྗེས་སློབ་མ་རྗེས་འཛིན་བཅས་དུས་དབང་གི་སྟ་གོན་མགོ་འཛུཊ་གནང་རྒྱུ་ཡིན་པ་དང་། ཚེས་ ༦ ཉིན་གྱི་ཞོགས་པའི་ཆུ་ཚོད་ ༨།༠༠ ནས་སྐར་མ་ ༤༥ རིང་༸གོང་ས་མཆོག་འཁྲུངས་སྐར་སྲུང་གཙི་གནང་རྒྱུ་ཡིན་འདུག   གསར་འགོད་པ་ལྷ་སྐྱབས་རྒྱལ་གྱིས་ལ་དྭགས་རྒྱལ་ས་སླེ་ནས།    
ཏ་ལི་བྷན་གྱིས་འཇིགས་སྐུལ་བྱས།

ཁ་སང་ཏ་ལི་བྷན་དྲག་སྤྱོད་ཤོག་ཁག་གིས་ཨབ་གྷན་རྒྱལ་སྤྱིའི་གནམ་ཐང་ལ་མེ་ཤུགས་འཕུར་མདེལ་འཕངས་ཏེ་ཨབ་གྷན་གྱི་ཐད་འཕུར་གནམ་གྲུ་གསུམ་གཏོར་རྒོལ་བཏང་ཡོད་འདུག ཁ་སང་ཏ་ལི་བྷན་འཇིགས་སྐུལ་རིང་ལུགས་པས་ཨབ་གྷན་རྒྱལ་ས་ཀཱ་བྷུལ་གྱི་རྒྱལ་སྤྱིའི་གནམ་ཐང་གི་དམག་སྒར་དུ་མེ་ཤུགས་འཕུར་མདེལ་གཉིས་འཕངས་ཏེ། སྲིད་འཛིན་ཨ་མེ་ཌི་ཁར་ཛེ་འགྲུལ་བཞུད་བྱེད་སའི་ཐད་འཕུར་གནམ་གྲུ་གཏོར་བཤིག་དང་གནམ་གྲུ་གཞན་གསུམ་ལ་གནོད་སྐྱོན་ཆེན་པོ་བཟོས་ཡོད་འདུག དེ་ནི་ཏ་ལི་བྷན་དྲག་སྤྱོད་ཤོག་ཁག་གིས་ཨབ་གྷན་དམག་མའི་ས་ཚིགས་ལ་གཏོར་རྒོལ་བཏང་བ་ཐེངས་གཉིས་པ་དེ་ཆགས་ཡོད་འདུག འདིའི་ཐད་ཨབ་གྷན་དམག་སྤྱི་ཨཱ་མན་ (Afzal Aman) ལགས་ཀྱིས་ཐེངས་འདིའི་བྱ་སྤྱོད་དེར་ང་ཚོས་རྒྱལ་ཕམ་ཐག་གཅོད་ཀྱི་དམག་འཐབ་ཅིག་བྱ་རྒྱུ་ཡིན་ཞེས་བརྗོད་འདུག ཏ་ལི་བྷན་ཤོག་ཁག་གིས། “ ང་ཚོས་ཨབ་གྷན་རྒྱལ་སྤྱིའི་གནམ་ཐང་དུ་གཏོར་རྒོལ་གཏོང་དགོས་དོན་ནི། རྒྱལ་སྤྱིའི་སྤྱི་ཚོགས་ལ་ང་ཚོའི་སྟོབས་ཤུགས་ཉམ་དམས་སུ་ཕྱིན་མེད་པ་ཤེས་རྟོགས་བྱེད་དུ་འཇུག་ཆེད་ཡིན” ཞེས་བརྗོད་འདུག ཟླ་སྔོན་མའི་ནང་ཏ་ལི་བྷན་དྲག་སྤྱོད་ཤོག་ཁག་གིས་ཨ་རིའི་དམག་མི་ཨབ་གྷན་ནས་ཕྱིར་ལེན་མ་བྱས་གོང་། ཨབ་གྷན་དང་ཨ་རིའི་དམག་སྒར་ཁག་ཏུ་གཏོར་རྒོལ་གཏོང་རྒྱུ་ཡིན་སྐོར་བསྒྲགས་ཡོད་ཅིང་། ཨབ་གྷན་རྒྱལ་ཡོངས་སྲིད་འཛིན་འོས་བསྡུའི་སྐབས་ཉེས་མེད་མི་སེར་མང་པོ་བཙན་ཁྲིད་དང་ཨབ་གྷན་ལྷོ་ཤར་ས་ཁུལ་གྱི་འོས་བསྡུའི་ས་ཚིགས་མང་པོ་ཞིག་བཀག་སྡོམ་བྱས་ཤིང་། གང་བྱུང་མེ་མདའ་བརྒྱབ་སྟེ་མི་སེར་ ༨༠ ལྷག་དམར་གསོད་བཏང་ཡོད། ཟླ་འདིའི་ཚེས་ ༢ ཉིན་ཨབ་གྷན་རྒྱལ་ས་ཀཱ་བྷུལ་ནང་སྐོར་སྐྱོད་བྱེད་མཁན་གྱི་དམག་མིའི་སྤྱི་སྤྱོད་རླངས་འཁོར་ཞིག་ལ་གས་གཏོར་བྱས་ཏེ། རླངས་འཁོར་ནང་ཡོད་པའི་དམག་མི་བརྒྱད་བསད་ཡོད་འདུག ད་བར་འབར་གས་དོན་རྐྱེན་ ༤༥ ཙམ་བཟོས་ཡོད་འདུག ༢༠༠༡ ལོར་ཨ་རི་དང་ནེ་ཌོ་ ( NATO) དམག་མིས་ཨབ་གྷན་ནང་ཏ་ལི་བྷན་དྲག་སྤྱོད་ཤོག་ཁག་དང་དམག་འཐབ་བྱས་ཏེ་ཏ་ལི་བྷན་དྲག་སྤྱོད་ཤོག་ཁག་ཕམ་ཉེས་བཏང་ཡོད་ཅིང་། ཨབ་གྷན་ནང་གཞུང་གསར་པ་བཙུགས་ཏེ་རྒྱལ་ཡོངས་འོས་བསྡུ་བརྒྱུད་སྲིད་འཛིན་འོས་འདེམས་བྱ་རྒྱུའི་ལམ་ལུགས་བཟོས་ཏེ་ཨ་མེ་ཌི་ཁར་ཛེ་སྲིད་འཛིན་དུ་བསྐོ་བཞག་བྱས་ཡོད་ཀྱང་། ༢༠༡༣ ལོའི་ལོ་མཇུག་ཏུ་ཨ་རིའི་སྲིད་འཛིན་ཨོ་བྷ་མས་ཨ་རིའི་དམག་མི་ཨབ་གྷན་ནང་མི་མཐུད་སྡོད་ཆོག་པའི་དུས་ཡུན་ཕར་འགྱངས་ལ་མིང་རྟགས་འགོད་རྒྱུར་འབོད་སྐུལ་ཐེངས་མང་བྱས་ཀྱང་། ཨབ་གྷན་གྱི་སྲིད་འཛིན་ཨ་མེ་ཌི་ཁར་ཛེ་ཡིས་ཁས་ལེན་བྱས་མེད་སྟབས་རྒྱལ་ཁབ་གཉིས་ཀྱི་འབྲེལ་ལམ་ཇེ་སྡུག་ཏུ་ཕྱིན་ཡོད། ཨབ་གྷན་གྱི་སྲིད་འཛིན་གྱིས་ཨ་རི་དང་ཨབ་གྷན་བར་གྱི་དམག་དོན་གྲོས་མཐུན་ལ་མིང་རྟགས་མ་བཀོད་ཚེ། ལོ་འདིའི་ལོ་མཇུག་ཏུ་ནེ་ཌོ་དམག་དཔུང་ཨབ་གྷན་ནས་ཕྱིར་འཐེན་བྱ་དགོས་པ་དང་། འཆར་ལོར་ཨ་རིའི་དམག་མི་ཡོངས་རྫོགས་ཨ་རིར་ཕྱིར་ལོག་བྱ་དགོས་ཐུག་གི་ཡོད་འདུག ཆབ་སྲིད་དབྱེ་ཞིབ་པ་ཚོས། ཨ་རིའི་དམག་མི་ཨབ་གྷན་ནས་ཕྱིར་འཐེན་བྱས་ཚེ། མ་འོངས་པར་ཌ་ལི་བྷན་ཤོག་ཁག་གི་སྟོབས་ཤུགས་ཆེ་རུ་ཕྱིན་ཏེ་ཨབ་གྷན་གཞུང་མགོ་རྟིང་སློག་རྒྱུའི་ཉེན་ཁ་ཡོད་པའི་དཔག་བྱེད་བཞིན་ཡོད་འདུག གསར་འགོད་པ། དོན་གྲུབ།

ཆོས་བརྒྱུད་ཁག་མཐུན་སྒྲིལ་ཡོང་དགོས་ན་ཕན་ཚུན་གྱི་གཞུང་ལ་སྦྱང་དགོས།

དུས་དབང་མགོ་འཛུགས་མ་གནང་བའི་སྔོན་དུ་ ༸གོང་ས་མཆོག་གིས་བླ་སློབ་ཀྱི་དམ་ཚིག་གཙང་མ་ཡོང་ཆེད་ཆོས་ཞུ་བའི་ཁྲོད་དོལ་རྒྱལ་བསྟེན་མཁན་བསྡད་ན་འགྲིག་གི་མེད་སྐོར་དང་། བོད་པའི་ཆོས་བརྒྱུད་ཁག་གིས་མཐུན་སྒྲིལ་བྱེད་གལ་ཆེན་པོ་ཡིན་ཚུལ་སོགས་བཀའ་གནང་སོང་། དེ་རིང་སྔ་དྲོའི་ཆུ་ཚོད་ ༧། ༤༠ ཙམ་ལ་ ༸ གོང་ས་མཆོག་ལ་དྭགས་རྒྱལ་ས་སླེ་ཞི་བའི་ཚལ་གསུང་ཆོས་རྭ་བར་ཆིབས་བསྒྱུར་གནང་སྟེ་དུས་འཁོར་ཆེན་དང་འབྲེལ་བའི་ཆོ་ག་གསོག་སྒྲུབ་དང་དགེ་འདུན་པ་ཅིག་གིས་མཚན་ཉིད་རྩོད་སྒྲུབ་གནང་བར་གསན་གཟིགས་གནང་ཡོད་པ་དང་། ཉིན་རྒྱབ་དུས་འཁོར་དབང་ཆེན་གྱི་བླ་མ་དང་སློབ་མའི་བཀའ་དབང་གནང་ཡོད། སྐབས་དེར་དགའ་ལྡན་ཁྲི་རིན་པོ་མཆོག་དང་ས་སྐྱའི་གདུང་སྲས། སྲིད་སྐྱོང་བློ་བཟང་སེང་གེ་མཆོག ཇ་མུ་ཀ་ཤི་མུར་མངའ་སྡེའི་འཛུགས་སྐྲུན་བློན་ཆེན་ངག་དབང་རིག་འཛིན་ཇོ་ར་ལགས། ལ་དྭགས་རང་སྐྱོང་ལྗོངས་ཡར་རྒྱས་ལྷན་ཚོགས་ཀྱི་ཚོགས་གཙོ་རིག་འཛིན་བཟོད་པ་ལགས། ལ་དྭགས་ནང་པའི་ལྷན་ཚོགས་ཀྱི་ཚོགས་གཙོ་དོན་འགྲུབ་ཚེ་དབང་ལགས། བོད་དོན་རྒྱབ་སྐྱོར་བ་རེ་ཅཱ་ཊི་གྷིར་ (Richard Gere)ལགས་སོགས་གཙོ་བོར་གྱུར་བའི་བླ་སྤྲུལ་དགེ་བཤེས་དང་། ཐེངས་འདིའི་དུས་དབང་ལ་ཆེད་དུ་ཕེབས་པའི་ཆོས་ཞུ་བ་ཆིག་འབུམ་བཞི་ཁྲི་ ༡༤༤༨༨༣ ལྷག་བཅས་འཛོམས་ཡོད། སྐབས་དེར་༸གོང་ས་མཆོག་གིས་བླ་སློབ་གཉིས་ཀྱི་དམ་ཚིག་གཙང་མ་ཡོང་གལ་ཆེ་སྐོར་གསུངས་དོན། དེ་རིང་དབང་སྐུར་བ་དང་སྡོམ་པ་ཞུ་བ་བྱེད་ཀྱི་ཡོད་སྟབས། བླ་མ་དང་སློབ་མའི་འདུ་ཤེས་ཀྱི་ཐོག་ནས་ཆོས་འཆད་ཉན་བྱེད་དགོས་ཀྱི་ཡོད། ཁྱེད་རང་ཚོས་དགོས་དབང་གིས་བླ་མ་དུས་ཀྱི་འཁོར་ལོར་ཤེས་པར་བྱས་ཏེ་དད་པ་བྱེད་དགོས་པ་དང་། ངའི་ངོས་ནས་ཆ་བཞག་ན་བཅོམ་ལྡན་འདས་དཔལ་དུས་ཀྱི་འཁོར་ལོའི་དཀྱིལ་འཁོར་བདག་པོའི་ཚུལ་དུ་ཡོད་པའི་བསམ་བློ་བཏང་ནས་བྱེད་དགོས་ཀྱི་ཡོད། དེས་བླ་མ་དང་སློབ་མའི་འབྲེལ་བ་ཆགས་ཡོང་དུས་དམ་ཚིག་གཙང་མ་དགོས་ཀྱི་ཡོད། ཅེས་དང་། ཁོང་གིས་མུ་མཐུད་དུ། རྒྱལ་བོ་ཤུགས་ལྡན་ནམ་དོལ་རྒྱལ་ངས་སྔོན་མ་བསྟེན་པ་ཡིན། ཕྱིས་སུ་ལོ་རྒྱུས་ཡིག་རྙིང་སོགས་ལ་ཞིབ་འཇུག་དང་དོ་སྣང་བྱས་ཡོང་དུས། ༸གོང་ས་ལྔ་ཆེན་པོས་རྒྱལ་བོ་ཤུགས་ལྡན་འདི་སྨོན་ལམ་ལོག་པའི་དམ་སྲི་འབྱུང་པོ། བསྟན་དང་འགྲོ་བ་ལ་འཚེ་བ་བྱེད་པ་ཞེས་གསུང་གི་འདུག དངོས་ཡོད་གནས་ཚུལ་ཐོག་དོལ་རྒྱལ་བསྟེན་མཁན་ཚོས་གྲུབ་མཐའི་ཕྱོགས་ལྷུང་ཞེ་དྲག་བྱེད་བསྡད་པ་དགེ་ལུགས་ནང་ཡོད་པ་རེད་ལ། ས་སྐྱའི་ནང་དུའང་དོལ་རྒྱལ་བསྟེན་མཁན་ཡོད། དགེ་ལུགས་ནང་དོལ་རྒྱལ་བསྟེན་མཁན་ཚོས་སོ་སོའི་ཤག་ནང་རྙིང་མའི་དཔེ་ཆ་ཞིག་བཞག་པ་ཡིན་ན་རྒྱལ་པོ་ཤུགས་ལྡན་གྱིས་གནོད་སྐྱེལ་གྱི་རེད་ཟེར་བ་ཞིག་འདུག ང་རང་ལ་ཆ་བཞག་ན་སྔ་མོ་ངས་དོལ་རྒྱལ་བསྟེན་པ་རེད། དོལ་རྒྱལ་བསྟེན་པའི་རིང་ངས་རྙིང་མའི་ཆོས་ཞུ་བའི་རིགས་བདེ་བོ་མ་བྱུང་བ་རེད་དཱ། དོལ་རྒྱལ་བསྟེན་རྒྱུ་མཚམས་འཇོག་བྱས་རྗེས་ངས་རྙིང་མའི་ཆོས་སྐོར་དང་ས་སྐྱའི་ལམ་འབྲས། བཀའ་རྒྱུད་ཀྱི་ཐར་རྒྱན་སོགས་མང་པོ་ཞུས་པ་ཡིན་སྟབས། ང་ལ་རིས་མེད་བྱེད་ཐུབ་པའི་གོ་སྐབས་བྱུང་བ་རེད། གལ་སྲིད། དུས་འཁོར་དབང་ཆེན་ཞུ་བར་ཡོང་བའི་ནང་དོལ་རྒྱལ་བསྟེན་མཁན་ཡོད་ན་འདིར་མ་འདུག་རོགས་ཞེས་འཆར་ཅན་ཞུ་བཞིན་ཡོད། དོལ་རྒྱལ་བསྟེན་དང་མ་བསྟེན་སོ་སོའི་འདོད་པ་རེད། བསྟེན་པ་ཡིན་ན་ངའི་འཁྲིས་སུ་དབང་དང་སྡོམ་པ་ཞུ་པའི་རིགས་བྱས་ན་དམ་ཚིག་ཉམས་འགྲོ་བས་ཡག་པོ་མེད་སྟབས། དམ་ཚིག་གཙང་མ་ཞིག་ཡོང་མེད་དུས་མ་འདུག་རོགས་ཞུ་རྒྱུ་ཡིན། ཞེས་གསུངས་སོང་། ༸གོང་ས་མཆོག་གིས་འཛམ་གླིང་གི་ཆོས་ལུགས་ཚང་མས་མཐུན་འབྲེལ་བྱེད་དགོས་པ་གལ་ཆེན་ཡིན་པའི་སྐོར་ལ་གསུངས་དོན། སྦྱིར་ང་ཚོ་འཛམ་གླིང་སྟེང་ཡེ་ཤུ་དང་ཁ་ཆེ། ཇེའུ། མུ་རྟག་པ། དེ་དང་དེ་འདྲ་བའི་ཆོས་ལུགས་ཚང་མས་མི་ལ་ཕན་ཐོགས་ཀྱི་ཡོད། མི་ལ་ཕན་ན་འགྲིག་པ་རེད། རང་སོ་སོའི་ཆོས་བརྒྱུད་དེར་སེམས་པ་རྣམ་དག་བྱེད་མཁན་འདྲ་འདུག ངས་ངོ་ཤེས་པའི་ཡེ་ཤུ་དང་ཁ་ཆེ། ཧིན་རྡུ། ཇེའུ་སོགས་ཀྱི་ཆོས་པ་མང་པོ་ཡོད། རང་རང་གི་ཆོས་རྣམ་དག་བྱས་ནས་ཕྱིན་ན་སེམས་རྒྱུད་སྤོབས་མདོག་ལྷོད་པོ་ཆགས་པ་དང་། བྱམས་བརྩེའི་བསམ་པས་གཞན་ཕན་སྒྲུབ་པའི་རིགས་ཆོས་བརྒྱུད་ཚང་མར་ཡོད་སྟབས། ཆོས་ལུགས་ཚང་མར་གུས་བརྩི་དང་མཐུན་པོ་བྱེད་རྒྱུ་ཧ་ཅང་གལ་ཆེན་པོ་རེད། ཅེས་གསུངས་སོང་། ༸གོང་ས་མཆོག་གིས་མུ་མཐུད་དུ་བོད་པའི་ཆོས་ལུགས་ཆོས་བརྒྱུད་ཁག་གིས་མཐུན་འབྲེལ་བྱེད་དགོས་སྐོར་གསུངས་དོན། བོད་གངས་ཅན་ལྗོངས་ཀྱི་ས་དགེ་བཀའ་རྙིང་། ཇོ་ནང་བོན་དང་བཅས་པ་ཚང་མ་མཐུན་སྒྲིལ་ཡོང་རྒྱུ་གལ་ཆེན་རེད། དེ་རིང་ཁ་སང་བོན་གྱི་གདན་སའི་ནང་གཞུང་སྦྱོང་རྒྱུ་དང་། རྩོད་པ་དང་བརྟག་གསལ་གཏོང་བ། གཞུང་ཆེན་རིགས་དབུ་མ་འཇུག་པ་ལ་སོགས་པའི་སངས་རྒྱས་ཀྱི་གཞུང་དག་ལ་གཟིགས་པའི་ལམ་སྲོལ་ཞིག་ཆགས་ཡོད་སྟབས། བོད་གངས་ཅན་ལྗོངས་ཀྱི་སངས་རྒྱས་ཀྱི་ཆོས་བརྒྱུད་འཛིན་མཁན་ཚང་མར་སྟོན་པ་ཅིག་གི་འགྲིག་འགྲོ་བ་དང་། དེའི་ནང་ཚན་ནས་དཔལ་ན་ལཎྜའི་གཅིག་གྱུར་ཆགས་ཡོད་དུས། དགེ་ལུགས་ཟེར་བ་འདྲ་བོ་དང་རྙིང་མ་ཟེར་བ་འདྲ་བོ། ས་སྐྱ་ཟེར་བ་འདྲ་བོ། བཀའ་རྒྱུད་ཟེར་བ་འདྲ་བོ། བཀའ་བརྒྱུད་ལའང་འབྲི་གུང་པ་ཟེར་བ། འབྲུག་པ་བཀའ་བརྒྱུད་ཟེར་བ། དེ་བཞིན་ཀམ་ཚང་བཀའ་བརྒྱུད་བཅས་ཀྱི་དབྱེ་བ་མང་པོ་དབྱེ་ན་ཡག་པོ་ཡོད་པ་མ་རེད། ཐུགས་མཐུན་ཁྲིམས་གཙང་ཧ་ཅང་གལ་ཆེན་པོ་རེད། ཐུགས་མཐུན་ཁྲིམས་གཙང་ཟེར་བ་དེ་ས་དགེ་བཀའ་རྙིང་རིས་སུ་མ་མཆིས་པའི་གཞུང་དག་ཀློག་པ་དང་ལྟ་བ། བསམ་བློ་བཏང་ནས་དཔྱད་བརྡར་བྱོས། ས་དགེ་བཀའ་རྙིང་སུ་དང་སུ་ཡིན་ནང་བླ་མ་ཚད་ལྡན་ཞིག་ཡིན་ན་དེའི་འཁྲིས་སུ་བཀའ་ཆོས་དང་བྱིན་རླབས་ཞུ། དངོས་གནས་དྲང་གནས་ཆོས་ལུགས་མཐུན་འབྲེལ་འདི་ལྟར་ཡོང་གི་རེད། ཆོས་ལུགས་མཐུན་འབྲེལ་ཟེར་ནས་འདྲ་ཆགས་པོ་བྱས་ན་ཡོང་རྒྱུ་གང་ཡང་མེད་པར་སེམས་ཀྱི་སྟེང་ནས་ཡིད་ཆེས་དགོས་ཀྱི་ཡོད། ཡིད་ཆེས་མེད་ན་མཐུན་འབྲེལ་ཞིག་གང་ནས་ཡོང་གི་རེད། ཡིད་ཆེས་ཡོང་བར་ཤེས་དགོས་ཀྱི་ཡོད། ཤེས་པར་བརྟག་དཔྱད་བྱེད་དགོས་པ་རེད། འདི་ལྟར་བྱས་ནས་ང་རང་ཚོའི་རིས་སུ་མཆིས་པའི་རྒྱལ་བའི་བསྟན་པ་ཚང་མ་མཐུན་འབྲེལ་དགོས་པ་གལ་ཆེན་པོ་རེད། ང་ཚོས་ལོ་རྒྱུས་ལ་བལྟས་ན། དགེ་ལུགས་དགོན་པ་དེ་འདྲས་རྙིང་མ་དང་བཀའ་བརྒྱུད་ཀྱི་དགོན་པར་ཐུབ་ཚོད་བཏང་བ་དང་། ཡང་བཀའ་བརྒྱུད་པའི་དུས་ཚོད་ཤིག་ལ་བཀའ་བརྒྱུད་པས་དགེ་ལུགས་པར་ཐུབ་ཚོད་བྱས་ཏེ་སྨོན་ལམ་ཚོགས་མ་ཐུབ་པ་བྱུང་བ་རེད། དེ་དག་ཞབས་འདྲེན་དང་སྡིག་པ་བསགས་པ་མ་གཏོགས་ཕན་ཐོགས་གང་ཡང་བྱུང་མེད། ཅེས་སོགས་གསུངས་སོང་། སང་ཉིན་སྔ་དྲོ་༸གོང་ས་མཆོག་གི་སེམས་བསྐྱེད་ཀྱི་ཆོ་ག་གསོག་སྒྲུབ་དང་ཉིན་གུང་རྗེས་དུས་དབང་གནང་རྒྱུ་ཡིན་འདུག གསར་འགོད་པ་ལྷ་སྐྱབས་རྒྱལ་གྱིས་ལ་དྭགས་རྒྱལ་ས་སླེ་ནས

རྩོམ་རིག་གིས་སྤྱི་ཚོཊ་ལ་ཤུགས་རྐྱེན་སྤྲོད་མི་ཐུབ་དོན་ཅི་ཡིན།

དེ་རིང་སྔ་དྲོར་གངས་སྐྱིད་དཔེ་མཛོད་ཚོགས་ཁང་དུ་རྒན་བེ་རི་འཇིགས་མེད་དབང་རྒྱལ་ལགས་ཀྱི་རྩོམ་རིག་ལ་འཇུག་ཚུལ་སྐོར་གྱི་དཔེ་དེབ་གཉིས་དབུ་འབྱེད་གནང་སོང་། དེ་རིང་སྔ་དྲོ་ཆུ་ཚོད་ ༡༠ ཐོག གངས་སྐྱིད་དཔེ་མཛོད་ཚོགས་ཁང་དུ་སྤྱི་ཟུར་རྩོམ་པ་པོ་བེ་རི་འཇིགས་མེད་དབང་རྒྱལ་ལགས་ ཀྱི་རྩོམ་རིག་དེབ་གསར་༼བོད་ཀྱི་རྩོམ་ཡིག་འཇུག་སྒོ༽དང་༼བོད་ཀྱི་རྩོམ་རིག་སྤྱི་བཤད༽ཅེས་པ་གཉིས་དབུ་འབྱེད་གནང་སོང་། དབུ་འབྱེད་མཛད་སྒོའི་ཐོག་བོད་མི་མང་སྤྱི་འཐུས་ཚོགས་གཞོན་མཁན་པོ་བསོད་ནམས་བསྟན་འཕེལ་མཆོག་གི་གཙོས་སྤྱི་འཐུས་ཁག་ཅིག་དང་། དེ་བཞིན་ཨ་མྱེ་རྨ་ཆེན་རིག་གཞུང་ཞིབ་འཇུག་ཁང་གི་འགན་འཛིན་བཀྲ་ཤིས་ཚེ་རིང་ལགས་སོགས་མཁས་པ་དང་རྩོམ་པ་པོ་སོགས་མི་ ༢༠ ཙམ་འདུ་འཛོམས་བྱུང་འདུག བེ་རི་འཇིགས་མེད་དབང་རྒྱལ་ལགས་ཀྱིས་རྩོམ་རིག་དེབ་གསར་གཉིས་ཀྱི་དགོས་དམིགས་སོགས་གསུང་སྐབས། ལོ་རྒྱུས་ཁྲོད་སྒྱུ་རྩལ་རྩོམ་རིག་གི་ཐོག་ནས་མིའི་སེམས་ཁམས་ཁ་ལོ་བསྒྱུར་ཐུབ་པ་དང་། རྒྱལ་ཁབ་ཁ་ལོ་བསྒྱུར་ཐུབ་པ། སྤྱི་ཚོགས་ཁ་ལོ་བསྒྱུར་ཐུབ་པའི་ནུས་པ་མང་པོ་བྱུང་གི་ཡོད་པ་དང་། ནུས་པ་དེའི་རྒྱུན་མུ་མཐུད་ནས་ཡོང་དང་ཡོང་བཞིན་པ་རེད། སྤྱི་ཚོགས་ལ་ཞབས་ཞུའི་ནུས་པ་ཆེན་པོ་འདོན་ཐུབ་པའི་ཆ་རྐྱེན་ཡག་ཤོས་དེ་རྩོམ་རིག་ལ་ཡོད་པ་འགྲེལ་བཤད་རྒྱག་ཐུབ་པ་ཞིག་རེད། ཡིན་ནའང་། བོད་པའི་སྤྱི་ཚོགས་དང་ལྷག་པར་དུ་བཙན་བྱོལ་ནང་རྩོམ་རིག་གི་ཐོག་ནས་དེབ་འབྲི་མཁན་ཡོད་པ་ཙམ་མ་གཏོགས། དེབ་དེ་བཀླགས་ནས་སྤྱི་ཚོགས་ནང་ཤུགས་རྐྱེན་ཐེབས་ཏེ་ཡར་རྒྱས་དང་བསམ་བློའི་ཁ་ཕྱོགས་བསྒྱུར་བ་ཞེ་དྲག་མེད་པའི་ཟོལ་འདྲ་ཞིག་ཚོར་གྱི་ཡོད། གལ་སྲིད་དེ་འདྲ་ཞིག་ཡོད་པར་ཆ་བཞག་ནའང་། ཚིག་ཁ་ཤས་ཤིག་གི་རྒྱབ་ལོགས་སུ་དོགས་འདྲོག་ཆེན་པོ་བྱས་ཏེ་ཟིང་ཆ་བསླངས་སོང་བ་ཞིག་མ་གཏོགས། རྩོམ་རིག་གི་ཡང་དག་པའི་ལམ་ལ་ཐོན་འགྲོ་བའི་ལོ་རྒྱུས་དང་བརྒྱུད་རིམ་མ་རག་པ་འདྲ་བོ་ཞིག་ཚོར་གྱི་ཡོད། རྩོམ་རིག་གི་ཐོག་ནས་མིའི་བསམ་བློའི་ཁ་ཕྱོགས་བསྒྱུར་ཐུབ་པ་དང་སྤྱི་ཚོགས་ཀྱི་ཁ་ལོ་བསྒྱུར་ཐུབ་པ། རྩོམ་རིག་གི་ནུས་པར་བརྟེན་ནས་སྤྱི་ཚོགས་འཕེལ་ཕྱོགས་ཐོག་ཕན་ནུས་ཐོན་དགོས་ཀྱི་ཡོད་ན། ཐོག་མར་རྩོམ་རིག་གི་ཐོག་ལ་བག་ཆགས་ངེས་ཅན་ཞིག་དགོས་ཀྱི་འདུག བག་ཆགས་དེ་སོ་སོར་མེད་པ་ཡིན་ནའང་རྩོམ་རིག་ཐོག་བག་ཆགས་ཡོད་མཁན་ཚོའི་རྩོམ་རིག་ལ་ནུས་པ་དང་ཕན་ཐོགས། དགེ་མཚན་ཞིག་ཡོད་པ་རེད་བསམ་པའི་ཚོར་སྣང་བསླེབ་ཐུབ་པ་ཞིག་གཏན་གཏན་དགོས་ཀྱི་འདུག དེ་འདྲ་ཞིག་དགོས་ན་རྩོམ་བྲིས་པ་ཙམ་གྱིས་མི་ཕན་པར་རྩོམ་རིག་གི་རྒྱབ་ལྗོངས་ དང་ལོ་རྒྱུས། ཕན་ཡོན། ནུས་པ་སོགས་ངོ་སྤྲོད་བྱེད་དགོས་པ་གལ་ཆེན་པོ་ཞེ་དྲག་རེད། ཅེས་དང་། ཁོང་གིས་ད་ལྟའི་བར་དེབ་ ༢༢ བྲིས་ཡོད་ཀྱང་། སྒེར་ངོས་ནས་དེབ་དབུ་འབྱེད་བྱས་པ་ཐོག་མ་ཡིན་ལ།ÃÃÂ  དེབ་དབུ་འབྱེད་ཀྱི་མཛད་སྒོ་བསྡུས་པ་ཡིན་ན། མི་མང་པོ་ཞིག་གི་དོ་སྣང་བསླེབ་པར་ཕན་ཐོགས་དང་ཁྱད་པར་ཞིག་ཡོང་གི་རེད་བསམ་པ་མ་གཏོགས། དེབ་གཉིས་བྲིས་པ་དེས་སྤྱི་ཚོགས་ཁ་ལོ་བསྒྱུར་ཐུབ་པ་དང་རྒྱལ་ཁབ་བསྐྱར་གསོ་བྱེད་ཐུབ་པ་ལྟ་བུའི་བསམ་བློ་དང་རེ་བ་ཆེན་པོ་གང་ཡང་མེད་སྐོར་སོགས་གསུངས་སོང་། ཡང་མ་འོངས་པར་རྩོམ་རིག་གི་ཕྱོགས་ལ་གོམ་པ་གཉིས་པ་དང་གསུམ་པ་སྤོ་འཆར་ཡོད་པའི་སྐོར་ལ་ཁོང་གིས། དེབ་འདི་གཉིས་ཀྱི་ནང་དེ་སྔོན་བགྲོ་གླེང་དང་ཟབ་སྦྱོང་སོགས་སུ་སོང་སྟེ་བྲིས་བའི་རྩོམ་ཡིག་རྣམས་ཕྱོགས་བསྡུས་བྱས་ནས་དཔར་བསྐྲུན་བྱས་པ་མ་གཏོགས། རྩོམ་རིག་གི་དེབ་ཅིག་འདོན་པའི་ཆེད་དུ་གསར་དུ་བརྩམས་པ་གང་ཡང་མ་རེད། མ་འོངས་པར་གོམ་པ་གཉིས་པ་གསུམ་པ་སྤོས་ཏེ་རྩོམ་རིག་གི་བྱུང་རིམ་ལོ་རྒྱུས་དང་ལྟ་གྲུབ། ཕན་ནུས། དེ་བཞིན་ལག་ལེན་སོགས་ཀྱི་ཐོག་ལ་མུ་མཐུད་དེབ་བཟོ་ཐུབ་པའི་རེ་བ་བྱེད་བཞིན་ཡོད་ལ། དེའང་གོ་སྐབས་དང་ཆ་རྐྱེན་ཡག་པོ་ཞིག་གི་ཐོག་ནས་རེ་བ་བྱེད་ཀྱི་ཡོད། ཅེས་གསུངས་སོང་། དེའི་རྗེས་སྐུ་མགྲོན་གཙོ་བོ་སྤྱི་འཐུས་ཚོགས་གཞོན་མཆོག་གིས། བེ་རི་འཇིགས་མེད་དབང་རྒྱལ་ལགས་ལྟ་བུ་ཡིན་ན། གཞུང་ལུགས་འཆད་ཁྲིད་གནང་སྟེ་སློབ་མ་སྐྱེད་སྲིང་བྱེད་ཐུབ་ཀྱི་ཡོད་ཅིང་། ཁོང་ལྟ་བུ་ང་ཚོའི་སྤྱི་ཚོགས་ནང་གྲངས་ཀ་བརྩི་དགོས་ན་ཉུང་ཉུང་ཆགས་ཡོད་པ་དང་། གཞུང་ལུགས་ཆ་ཚང་བ་ཞིག་འཆད་ཁྲིད་བྱེད་ཐུབ་པའི་རྒྱུན་དེ་གལ་ཆེན་ཏུ་རྩིས་ནས་སློབ་མ་སྐྱེད་སྲིང་བྱེད་རྒྱུ་ཧ་ཅང་གལ་ཆེན་ཆགས་ཡོད། བོད་པའི་སྤྱི་ཡོངས་ཀྱི་གཞུང་ལུགས་སྣང་མེད་དུ་བཞག་པ་ཡིན་ན། ནམ་ཞིག་གཞུང་ལུགས་ཆ་ཚང་ཞིག་འཆད་ཁྲིད་བྱེད་ཐུབ་མཁན་གྱི་གང་ཟག་ཅིག་འཚོལ་དགོས་ ནའང་མི་རྙེད་པའི་ཉེན་ཁ་ཡོད་སྟབས། དེ་རིགས་ལ་ཚང་མས་དོ་སྣང་བྱེད་གལ་ཆེ་བ་དང་། ལྷག་པར་དུ་བེ་རི་འཇིགས་མེད་དབང་རྒྱལ་ལགས་ཀྱིས་ཝཱ་ཎཱ་མཐོ་སློབ་དང་འབྲས་སྤུངས་སོགས་སུ་རིག་གཞུང་འཆད་ཁྲིད་གནང་དང་གནང་བཞིན་པ་དེ་བོད་བསྟན་པ་ཆབ་སྲིད་དང་། བྱེ་བྲག་བོད་ཀྱི་རིག་གཞུང་ཉམས་པ་སླར་གསོ་ཡོང་བར་ནུས་པ་ཆེན་པོ་ཐོན་ངེས་པས། མུ་མཐུད་སེམས་ཤུགས་མ་ཆག་པའི་ཐོག་ནས་བོད་པའི་རིག་གཞུང་ལ་ཞབས་འདེགས་ཆེན་པོ་ཞུ་ཐུབ་པའི་རེ་བ་དང་སྨོན་ལམ་རྒྱག་གིན་ཡོད་སྐོར་སོགས་གསུངས་སོང་། རྩོམ་རིག་དེབ་གསར་གཉིས་ཀྱི་སྔོན་གླེང་གི་མཇུག་ཏུ། རང་གི་རིགས་ལ་ཞེན་པ་དཀར་ཞིང་། རང་གི་སྐད་ཡིག་ལ་དམ་འཛིན་གནང་མཁན་དང་། ལྷག་དོན་བོད་ཀྱི་རྩོམ་རིག་ལ་དོ་སྣང་གནང་མཁན་ཞིག་ཡིན་ཕྱིན་དེབ་ཆུང་འདི་ཚོ་ལ་ངེས་པར་དུ་ཞིབ་གཟིགས་གནང་རོགས། འཛམ་གླིང་ཤར་ནུབ་ཀྱི་རྩོམ་རིག་རིགས་པའི་གཞུང་ལུགས་ནི། ཧ་ཅང་གཞི་རྒྱ་ཆེ་ལ་གཏིང་ཟབ་ལྡན་པའི་རང་བཞིན་ཅན་ཞིག་ཡིན་པ་ལྟར། རང་རེ་བོད་ཀྱི་རྩོམ་རིག་ཀྱང་ལོ་རྒྱུས་ཀྱི་རང་བཞིན་ལྡན་ལ། སྒྱུ་རྩལ་གྱི་ཁྱད་ཆོས་འབུར་བ། རྣམ་གྲངས་ཀྱི་སྤུ་རིས་བཀྲ་བ། མཛེས་རྟོག་གི་ཚོར་འདུ་སླ་བའི་ཁྱད་པར་དུ་མའི་རང་བཞིན་ལྡན་པས། ཞིབ་ཚའི་བཤད་པ་ནི་མི་རིགས་འདིར་བཀའ་དྲིན་བླ་ལྷག་ཏུ་ཆེ་བའི་རྒྱ་གར་དབུས་གཞུང་གིས་མཐུན་འགྱུར་ཆ་ཚང་གནང་བའི་འོག ད་ལྟ་འབྲི་བཞིན་པའི་༼བོད་ཀྱི་རྩོམ་ཡིག་ལོ་རྒྱུས༽ཞེས་པར་གང་ཤེས་ཀྱིས་གསལ་བར་འགོད་འཆར་ལགས་ཤིང་། འདི་ནི་དེ་དག་གི་ཁ་ཕྱོགས་མཛུབ་མོ་རི་སྟོན་ཙམ་ཡིན་པ་ཡང་མཁྱེན་དགོས། ཞེས་བྲིས་འདུག གསར་འགོད་པ། པདྨ་མཚོ།
བོད་ཕྲུག་ཚོ་འཕྲོ་བརླག་ཏུ་གཏོང་གི་འདུག

བོད་རང་སྐྱོང་ལྗོངས་ཆབ་མདོ་ས་ཁུལ་སྟེང་ཆེན་རྫོང་བྱོ་སྔོན་ཡུལ་ཚོའི་དགེ་རྒན་ཚོས་སློབ་མར་སློབ་ཁྲིད་མི་བྱེད་པར་རྒྱན་འཇོག་ཤོ་རྒྱག་དང་འཁྱམ་ཉུལ་སོགས་བྱས་ཏེ། སློབ་མའི་མི་ཚེ་འཕྲོ་བརླག་ཏུ་གཏོང་གི་ཡོད་འདུག འདི་གར་གནས་ཚུལ་འབྱོར་གསལ་ལྟར་ན། ཉེ་བའི་ལོ་ཤས་གོང་ནས་བཟུང་རྒྱ་གཞུང་གིས་བོད་རང་སྐྱོང་ལྗོངས་ཆབ་མདོ་ས་ཁུལ་སྟེང་ཆེན་རྫོང་བྱོ་སྔོན་ཡུལ་ཚོའི་སློབ་གྲྭའི་ནང་དགེ་རྒན་ཁག་ཅིག་མངགས་གཏོང་བྱས་ཡོད་ཀྱང་། དགེ་རྒན་ཚོས་ནམ་རྒྱུན་སློབ་མར་སློབ་ཁྲིད་མི་བྱེད་པར། སློབ་མ་ཚོ་སློབ་ཁང་དུ་བཅུག་པ་དང་རྩེད་མོ་སོགས་རྩེད་བཅུག་རྗེས་ཉེ་འཁོར་གྱི་ས་གནས་སུ་རྒྱན་འཇོག་ཤོ་རྒྱག་དང་། གང་སར་འཁྱམ་ཉུལ་སོགས་བྱས་ཏེ་ས་གནས་ཀྱི་སློབ་མ་ཚོའི་མི་ཚེ་འཕྲོ་བརླག་ཏུ་གཏོང་གི་ཡོད་འདུག གནས་ཚུལ་མཁོ་སྤྲོད་པས་བརྗོད་པ་ལྟར་ན། དེ་སྔོན་རྒྱ་ནག་གཞུང་གིས་ས་གནས་མི་མང་ལ་ཕྲུ་གུ་གཅིག་ངེས་པར་དུ་ཡུལ་ཚོའི་སློབ་གྲྭར་གཏོང་དགོས་པའི་བཙན་བཀའ་བཏང་བ་ལ་བརྟེན་ནས། ད་ཆར་སྟེང་ཆེན་རྫོང་བྱོ་སྔོན་ཡུལ་ཚོའི་སློབ་གྲྭར་རོང་འབྲོག་མང་ཚོགས་ཀྱི་ཕྲུ་གུ་ ༡༠༠ ལྷག་ཡོད་ཀྱང་། སློབ་གྲྭའི་དགེ་རྒན་མང་ཆེ་བ་གོང་རིམ་མགོ་ཁྲིད་ལ་ལྟག་སྒོ་བརྒྱུད་ནས་བསྐོས་བཞག་པ་ཡིན་སྟབས། དགེ་རྒན་ཚོས་ནམ་རྒྱུན་སློབ་ཕྲུག་སློབ་ཁང་ནང་བཅུག་པ་དང་། རྩེད་མོ་སོགས་རྩེད་བཅུག་རྗེས་ཉེ་འཁོར་དུ་རྒྱན་འཇོག་ཤོ་རྒྱག་དང་། ས་གནས་གཞན་ལ་འཁྱམ་ཉུལ་སོགས་བྱས་བསྡད་དེ། ད་ལྟའི་ཆར་ཡུལ་ཚོའི་སློབ་གྲྭར་ཕྱིན་སྟེ་ལོ་བཞི་འགོར་བའི་སློབ་མས་ཡི་གེ་སྦྱོར་ཀློག་ཡག་པོ་ཤེས་ཀྱི་མེད་པའི་གནས་སུ་ལྷག་ཡོད་འདུག ཉེ་བའི་དུས་ནས་བཟུང་ཡུལ་མི་ཚོས་སློབ་གྲྭའི་འཛིན་སྐྱོང་ཀྱང་ཡག་པོ་མེད་པ་དང་། སློབ་ཁྲིད་ཀྱི་སྤུས་ཀ་ཞན་པ་ཧ་གོ་སྟེ་ཕ་མ་ཁག་ཅིག་གིས་ཕྲུ་གུ་ཡུལ་ཚོའི་སློབ་གྲྭར་གཏོང་གི་མེད་པར་རང་ཁྱིམ་དུ་ཉར་བསྡད་ཡོད་པ་དང་། ཁག་ཅིག་གིས་ཕྲུ་གུ་ཡུལ་ཚོའི་སློབ་གྲྭ་ནས་བླངས་ཏེ་ལྷ་ས་དང་ཆབ་མདོ་ས་ཁུལ། སྟེང་ཆེན་རྫོང་སོགས་སུ་མངགས་གཏོང་བྱེད་ཀྱི་ཡོད་འདུག ས་གནས་བོད་མིའི་ཁྲོད་གནས་ཚུལ་འདིའི་འབྱུང་རྐྱེན་གཙོ་བོ། ཉེ་བའི་ལོ་འགའི་སྔོན་རྒྱ་གཞུང་གིས་དེ་སྔོན་སློབ་གྲྭ་འགྲིམས་སྐབས་ཁོངས་མ་འཁྱོལ་མཁན་དང་། སློབ་གྲྭའི་སྐབས་སུ་སྤྱོད་པ་ངན་པའི་དབང་གིས་གནང་དབྱུང་བཏང་བའི་རིགས་ཚང་མ་ལམ་བཟོ་བ་དང་། ས་གནས་ཀྱི་དགེ་རྒན་སོགས་ལ་བསྐོ་བཞག་བྱས་པའི་དབང་གིས་ཡིན་པའི་ངོས་འཛིན་གནང་གི་ཡོད་འདུག གསར་འགོད་པ། དོན་གོ
སྦྲུམ་མ་ཞིག་གིས་རང་ཤི་བརྒྱབ།

ཟླ་འདིའི་ཕྱི་ཚེས་ ༡༨ ཉིན་རྒྱ་གཞུང་གི་མནར་གཅོད་འོག་འདས་གྲོངས་སུ་ཕྱིན་པའི་བོད་མི་སྦྱིན་པ་མཐར་ཕྱིན་ལགས་ཀྱི་ཆུང་མས་རང་ཤི་བརྒྱབ་ཡོད་འདུག འཆམ་ར་དྲི་མེད་རྒྱལ་མཚན་ལགས་ཀྱིས་འདི་གར་གནས་ཚུལ་མཁོ་སྤྲོད་གནང་བ་ལྟར་ན། ཟླ་འདིའི་ཕྱི་ཚེས་ ༡༢ ཉིན་ནས་བཟུང་རྒྱ་གཞུང་གིས་འདན་མ་ཤུག་པ་སྡེ་བའི་ནང་དམག་མི་མང་པོ་འགྲེམས་འཇོག་གིས་དམ་དྲག་ཆེན་པོ་བྱེད་བཞིན་ཡོད་པ་མ་ཟད། སྡེ་བའི་སྐྱ་སེར་སྐྱེས་པ་ཚང་མ་འཛིན་བཟུང་བྱས་ཏེ་བཙོན་ཁང་དུ་རྡུང་རྡེག་བཏང་ནས་ཉུང་མཐར་བོད་མི་ ༥ འདས་གྲོངས་སུ་གྱུར་ཡོད་པ་ལྟར། ཟླ་འདིའི་ཕྱི་ཚེས་ ༡༨ ཉིན་རྡུང་རྡེག་མནར་གཅོད་འོག་འདས་གྲོངས་སུ་ཕྱིན་པའི་སྦྱིན་པ་མཐར་ཕྱིན་ལགས་ཀྱི་ཆུང་མས་ཁྱོ་ག་གྲོངས་བའི་གནས་ཚུལ་ཤེས་རྟོགས་བྱུང་རྗེས། རང་གི་སྐེ་ལ་ཐག་པ་བརྒྱབ་ནས་རང་ཤི་བརྒྱབ་ཡོད་པ་དང་། ཁོ་མོའི་མངལ་དུ་ཟླ་ངོ་ ༧ ཙམ་ལོན་པའི་ཕྲུ་གུ་ཞིག་ཀྱང་ཡོད་འདུག གཞན་ཡང་། ཤུག་པ་སྡེ་བའི་སྡེ་དཔོན་དབང་གྲགས་ལགས་ཀྱི་ཨ་སྲུ་རང་ལོ་ ༦༤ ཡིན་པ་ཟླ་བ་ལྷ་མོ་ལགས་ལ། སེར་ཤུལ་བཙོན་ཁང་དུ་རྡུང་རྡེག་བཏང་སྟེ་ཀླད་ཁྲག་འདྲེས་ནས་ཁ་གྲགས་རྒྱུ་མེད་པར་གྱུར་ཡོད་པ་མ་ཟད། གཟུགས་པོའང་འགུལ་སྐྱོད་མི་ཐུབ་པར་ཛ་དྲག་གི་གནས་སུ་ལྷུང་ཡོད་སྟབས། ཟླ་འདིའི་ཕྱི་ཚེས་ ༢༣ ཉིན་དར་མདོའི་སྨན་ཁང་ཞིག་ཏུ་ཁྱེར་ཡོད་ཀྱང་། ཁོ་མོར་ནད་གཡོག་བྱེད་དུ་ཁྱིམ་མི་སོགས་སུ་གཅིག་ཀྱང་འགྲོ་རུ་མ་བཅུག་པར་རྒྱ་གཞུང་གི་ལྟ་རྟོག་འོག་སྨན་བཅོས་བྱེད་བཞིན་ཡོད་འདུག གནས་ཚུལ་མཁོ་སྤྲོད་པས་བརྗོད་པ་ལྟར་ན། ཟླ་འདིའི་ཕྱི་ཚེས་ ༡༢ ཉིན་རྒྱ་ནག་ཉེན་རྟོག་པས་མི་མང་ནང་གང་བྱུང་མེ་མདའ་རྒྱག་སྐབས། མི་མང་གི་ནང་དུ་ཡོད་པའི་ཉེན་རྟོག་པ་ཞིག་གི་སྐེ་ལ་མེ་མདའ་ཕོག་ནས་འདས་གྲོངས་སུ་གྱུར་ཡོད་ཀྱང་། དེའི་ཐད་སྲིད་གཞུང་གིས་ས་གནས་སུའང་གསང་རྒྱ་དམ་པོ་བྱེད་བཞིན་ཡོད་འདུག གསར་འགོད་པ། པདྨ་མཚོ།

རིག་གནས་ཀྱི་ཁོར་ཡུག་གཙང་བཟོ་བྱེད་བཞིན་འདུག

རྒྱ་གཞུང་གིས་ཟླ་གཅིག་རིང་མཚོ་སྔོན་ཞིང་ཆེན་ནང་འཇིགས་སྐུལ་དྲག་སྤྱོད་དང་རྨོངས་དད་རིགས་ཀྱི་དཔེ་དེབ་དང་འོད་སྡེར་སོགས་ལ་ཞིབ་བཤེར་བྱེད་བཞིན་འདུག མཚོ་སྔོན་ཞིང་ཆེན་འཆལ་ཕྱགས་འགལ་རྡུང་ལས་ཁུངས་ཟེར་བ་ཞིག་གིས། ན་གཞོན་ཚོ་སྐྱོན་བྲལ་ངང་འཚར་ལོངས་འབྱུང་བར་རིག་གནས་ཀྱི་ཁོར་ཡུག་ཡག་པོ་བསྐྲུན་དགོས་སྐོར་བརྗོད་དེ། ཟླ་འདིའི་ཚེས་མགོ་ནས་བཟུང་ཟླ་ ༡ རིང་མཚོ་སྔོན་ཞིང་ཆེན་ཡོངས་དང་། ལྷག་པར་དུ་ཟི་ལིང་དང་མཚོ་ཤར། མཚོ་ལྷོ། མཚོ་ནུབ། རྨ་ལྷོ་སོགས་ཀྱི་སློབ་གྲྭ་ཁག་གི་མཐའ་འཁོར་དཔེ་ཚོང་ཁང་དང་དཔེ་སྐྲུན་ཁང་ཚང་མར་ཞིབ་བཤེར་བྱེད་བཞིན་ཡོད་པ་མ་ཟད། ཁྲིམས་དང་འགལ་བའི་བྱ་སྤྱོད་སྤེལ་མཁན་ཚོར་ཁྲིམས་ཆད་ནན་པོ་གཅོད་དགོས་ལུགས་བསྒྲགས་འདུག མཚོ་སྔོན་བརྙན་འཕྲིན་ཁང་གིས་དེའི་སྐོར་གནས་ཚུལ་སྤེལ་བའི་ནང་། སློབ་གྲྭ་འབྲིང་ཆུང་གི་མཐའ་འཁོར་གནད་སར་བརྩིས་ནས་ཚོང་རར་གཙང་བཤེར་བྱེད་པ་དང་། ན་གཞོན་ལོ་ཆུང་ལ་གནོད་པ་ཡོད་པའི་ནང་དོན་མི་ལེགས་པའི་དཔེ་ཆ་དང་ཡང་ན་འོད་སྡེར། རྩུབ་སྤྱོད་དང་འཇིགས་སྐུལ། རྨོངས་དད་སོགས་ཀྱི་ཁྲིམས་འགལ་ལུགས་འགལ་གྱི་ནང་དོན་དང་། ཡང་ན་ཁྲིམས་དང་འགལ་ནས་པར་དུ་བསྐྲུན་པའི་ལོ་ཆུང་བྱིས་པའི་དཔེ་དེབ་སོགས་དང་། བསྐྱར་དཔར་སློབ་དེབ་ཚང་མ་གཞུང་བཞེས་བྱས་ཡོད། ཅེས་བརྗོད་འདུག ཡང་གནས་ཚུལ་ནང་། ཁྲིམས་དང་འགལ་ནས་པར་དུ་བསྐྲུན་པའི་གནས་གཏན་ཁེལ་མེད་པའི་ཚོང་བ་དང་། ལག་རྟགས་མེད་པའི་ཚོང་གཉེར་མཁན་རྣམས་མེད་པར་བཟོ་བ་དང་། ས་གནས་ཁག་གི་པར་སྐྲུན་དང་བསྐྱར་དཔར་མཁན་གྱི་ཁེ་ལས་དག་ལ་ཕྱོགས་ཡོངས་ནས་ཞིབ་བཤེར་བྱེད་དགོས་ལ། ནང་སྒོས་སུ་ཟི་ལིང་དང་མཚོ་ཤར། མཚོ་ནུབ། མཚོ་ལྷོ། རྨ་ལྷོ་སོགས་སུ་ཞིབ་བཤེར་ནན་པོ་བྱས་ཏེ། ཁྲིམས་འགལ་ལུགས་འགལ་གྱི་སྒོ་ནས་པར་སྐྲུན་དང་བསྐྱར་དཔར་བྱས་པའི་སློབ་དེབ་སོགས་ལ་ཁྲིམས་ཆད་ནན་མོ་གཅོད་དགོས་ལུགས་བསྒྲགས་འདུག གསར་འགོད་པ། པདྨ་མཚོ།

ཐའེ་ཝན་སྲིད་འཛིན་གྱིས་ཁ་ལ་བདག་པོ་རྒྱོབས་ཟེར།

ཉེ་ལམ་ཐའེ་ཝན་སྲིད་འཛིན་གྱིས་ཧོང་ཀོང་ནང་གི་ཉི་གདུགས་གསར་བརྗེ་ལས་འགུལ་ལ་རྒྱབ་སྐྱོར་གྱི་གཏམ་བཤད་སྤེལ་བ་དེར་རྒྱ་ནག་གཞུང་གིས་སྐྱོན་བརྗོད་བྱས་འདུག ཁ་སང་རྒྱ་ནག་གིས་ཆེད་བཙུགས་བྱས་པའི་རྒྱ་ནག་དང་ཐའེ་ཝན་འབྲེལ་ལམ་ལས་ཁུངས་ཀྱིས། ཟླ་འདིའི་ཚེས་ ༡༠ ཉིན་ཐའེ་ཝན་རྒྱལ་ཁབ་ཉིན་མོ་སྲུང་གཙིའི་སྟེང་། ཐའེ་ཝན་སྲིད་འཛིན་མཱ་ཡུན་ཇའུ་( Ma Ying-jeou)ཡིས། ཧོང་ཀོང་ནང་གི་སློབ་ཆེན་སློབ་མ་གཙོས་མི་མང་སྟོང་ཕྲག་བཅུ་ལྷག་གིས་ཉི་གདུགས་གསར་བརྗེ་ལས་འགུལ་སྤེལ་ཏེ། ཧོང་ཀོང་མི་མང་ལ་དམངས་གཙོ་དང་རང་དབང་། འོས་བསྡུའི་ཐོབ་ཐང་སོགས་དགོས་པའི་ངོ་རྒོལ་ཤུགས་ཆེན་བྱས་པར་རྒྱབ་སྐྱོར་ཡོད་པའི་རྣམ་འགྱུར་བསྟན་པ་མ་ཟད། རྒྱ་ནག་གཞུང་གིས་ཧོང་ཀོང་དམངས་གཙོའི་ཕྱོགས་སུ་སྐྱོད་པར་རམས་འདེགས་བྱེད་དགོས་པའི་འབོད་སྐུལ་བྱས་ཡོད་སྟབས། ཐའེ་ཝན་གྱིས་རྒྱ་ནག་གི་སྲིད་དོན་ལམ་ལུགས་དང་ཧོང་ཀོང་གི་གནད་དོན་ལ་ཐེས་གཏོགས་བྱེད་པར་མཐའ་གཅིག་ཏུ་ངོ་རྒོལ་བྱེད་ཀྱི་ཡོད་ཅེས་བསྒྲགས་ཡོད་འདུག འདིའི་ཐད་རྒྱ་ནག་གི་ཐའེ་ཝན་འབྲེལ་ལམ་ལས་ཁུངས་ཀྱི་མགྲིན་ཚབ་ཧྥན་ལེ་ཆིན་ (Fan Liqing)ཀྱིས་ཐའེ་ཝན་ཕྱོགས་ནས་ཧོང་ཀོང་གི་གནད་དོན་ཐོག་འགན་འཁུར་མེད་པའི་བསམ་ཚུལ་མ་བཤད་ན་ཡག་པོ་ཡོད། དེང་སང་ཐའེ་ཝན་མཚོ་འགག་གི་གནད་དོན་བཟང་ཕྱོགས་སུ་སྐྱོད་བཞིན་ཡོད་སྟབས། ཐའེ་ཝན་གྱིས་རང་ཉིད་ཀྱི་ཁེ་ཕན་ཆེད་རྒྱ་ནག་ལ་ཁ་གཏད་གཅོག་པ་ལས་མཐུན་ལམ་བྱས་ན་ཡག་པོ་ཡོད་སྐོར་སོགས་བརྗོད་འདུག ཁོ་མོས་མུ་མཐུད་དུ། རྒྱ་ནག་གིས་ཐའེ་ཝན་གྱི་ཆབ་སྲིད་ལམ་ལུགས་ལ་ཐེ་གཏོགས་བྱེད་འདོད་མེད་པ་དང་། དེས་སྤྱི་ཚོགས་གང་རུང་གི་བརྟན་བརླིང་དང་སྲིད་དོན། དཔལ་འབྱོར་གོང་འཕེལ་བཅས་ལ་ཤུགས་རྐྱེན་ཆེན་པོ་ཐེབས་པ། ཉེ་ལམ་ཧོང་ཀོང་ནང་མི་མང་གིས་ངོ་རྒོལ་བྱས་པ་ནི་ཧོང་ཀོང་མཚོ་གླིང་གི་དམངས་གཙོའི་ལམ་སྲོལ་ཐོག་གི་རྒྱུན་ལྡན་སྣང་ཚུལ་ཙམ་ཡིན་སྟབས། ཐའེ་ཝན་གྱིས་རྒྱ་ནག་མི་མང་ཐེར་འབུམ་ ༡.༣ ལྷག་གི་མངོན་འདོད་དང་གདམ་ག་ལ་གུས་བརྩི་བྱེད་དགོས། ཞེས་སོགས་བརྗོད་འདུག ཐེངས་འདིའི་ཧོང་ཀོང་ནང་གི་ཉི་གདུགས་གསར་བརྗེའི་ལས་འགུལ་དེས། འབྱུང་འགྱུར་ཐའེ་ཝན་གྱི་ཆབ་སྲིད་ཁ་ཕྱོགས་དང་ལྷག་པར་དུ་རྒྱ་ནག་དང་མཉམ་དུ་འབྲེལ་ལམ་འཛུགས་པར་ཤུགས་རྐྱེན་ངན་པ་ཐེབས་ཡོད་ཚུལ་བརྗོད་འདུག ༢༠༠༨ ལོར་མཱ་ཡུན་ཇོང་ཐའེ་ཝན་གྱི་སྲིད་འཛིན་ཆགས་རྗེས། ཁོང་གིས་རྒྱ་ནག་དང་མཉམ་དུ་དཔལ་འབྱོར་འབྲེལ་ལམ་ཡར་རྒྱས་བཏང་ཡོད་ཀྱང་། རྒྱ་ནག་གིས་རྒྱལ་ཁབ་གཅིག་ལ་ལམ་ལུགས་གཉིས་ཀྱི་སྲིད་བྱུས་འོག་ཐའེ་ཝན་རྒྱ་ནག་ཁྱིམ་ཚང་ཆེན་པོའི་བང་དུ་ལོག་སྟེ། ཧོང་ཀོང་ལྟར་དམིགས་བསལ་སྲིད་འཛིན་ས་ཁུལ་རང་སྐྱོང་སྤྲོད་པར་ཁས་ལེན་བྱས་མེད། གསར་འགོད་པ། ལྷ་སྐྱབས་རྒྱལ།
ཞིབ་འཇུག་ཚོགས་ཆུང་གཏོང་རྒྱུ་ཡིན་ཟེར།

ཁ་སང་རྒྱལ་ཚོགས་སྤྱི་ཁྱབ་དྲུང་ཆེ་མཆོག་གིས་གྷ་ཛ་ལུང་གཤོང་གི་དམག་འཐབ་ཐད་རང་དབང་གི་ཞིབ་འཇུག་ཚོགས་ཆུང་ཞིག་ཆེད་གཏོང་བྱ་རྒྱུ་ཡིན་སྐོར་བསྒྲགས་འདུག ཁ་སང་མཉམ་འབྲེལ་རྒྱལ་ཚོགས་སྤྱི་ཁྱབ་དྲུང་ཆེ་བྷན་ཁེ་མོན་མཆོག་གིས་རྒྱལ་ཚོགས་བདེ་འཇགས་ལྷན་ཁང་གི་ཚོགས་མིའི་རྒྱལ་ཁབ་ཁག་གི་ལྷན་ཚོགས་སྟེང་། དཀའ་ངལ་ནང་ལྷུང་ཡོད་པའི་གྷ་ཛ་ལུང་གཤོང་གི་མང་ཚོགས་ཚོར་ཛ་དྲག་སྐྱོབ་གསོ་སྤྲོད་དགོས་སྐོར་བརྗོད་ཡོད་པ་མ་ཟད། ཉེ་ལམ་ཨི་ཛི་རལ་དམག་དཔུང་གིས་གྷ་ཛ་ལུང་གཤོང་གི་ཇ་བྷ་ལི་ཡ་ (Jabalia) གྲོང་ཚོར་ཡོད་པའི་མཉམ་འབྲེལ་རྒྱལ་ཚོགས་ཀྱི་སློབ་གྲྭ་དང་སྐྱབས་བཅོལ་ཁང་ཁག་ཅིག་ལ་གཏོར་སྐྱོན་དང་ཉེས་མེད་མི་སེར་མང་པོ་བསད་རྨས་བཏང་བ་དེར་རང་དབང་གི་ཞིབ་འཇུག་ཚོགས་ཚུང་ཞིག་བསྐོ་བཞག་གིས་ཞིབ་འཇུག་བྱ་རྒྱུ་ཡིན་སྐོར་སོགས་གསུངས་འདུག    བྷན་ཁེ་མོན་མཆོག་གིས། “ད་བར་གྷ་ཛ་ལུང་གཤོང་གི་དམག་འཁྲུག་འདིའི་རྐྱེན་པས་ཡུལ་མི་འབུམ་གཅིག་ལྷག་ལ་སྡོད་ཁང་མེད་པ་ཆགས་པ་མ་ཟད། ཡུལ་མི་ལྔ་ཁྲི་ཙམ་ཞིག་མཉམ་འབྲེལ་རྒྱལ་ཚོགས་ཀྱིས་གསར་འཛུགས་བྱས་པའི་སློབ་གྲྭའི་སྡོད་ཁང་ཁག་ནང་སྡོད་བཞིན་ཡོད་སྟབས། ད་ལྟ་ང་ཚོས་ཁོང་ཚོར་ཨ་སྒོར་ས་ཡ་ ༤༡༤ ཡི་ཛ་དྲག་སྐྱོབ་གསོ་སྤྲོད་དགོས་པ་མ་ཟད། ཨ་སྒོར་ས་ཡ་ ༡།༢ ཀྱི་སྨན་བཅོས་མྱུར་སྐྱོབ་རོགས་དངུལ་དང་། ཨ་སྒོར་ས་ཡ་ ༢།༤ ཡི་སྡོད་ཁང་གསར་རྒྱག་འཛུགས་སྐྲུན་རོགས་དངུལ་སྤྲོད་དགོས་པའི་གནས་སྟངས་ཆགས་ཡོད།”ཅེས་གསུངས་འདུག  ཁོང་གིས་ཨི་ཛི་རལ་མཁའ་དམག་གིས་གྷ་ཛ་ལུང་གཤོང་ནང་གི་རྒྱལ་ཚོགས་ཀྱི་སློབ་གྲྭར་གོ་མཚོན་འཕངས་པའི་གནས་ཚུལ་སྐོར་ལ། “ཕྲན་གྱིས་ཨི་ཛི་རལ་ལ་ཧ་མ་སི་དྲག་སྤྱོད་ཤོག་ཁག་གིས་མཁའ་ཐོག་དང་ས་འོག་ཕུག་ལམ་བརྒྱུད་ཉེན་ཁ་བཟོ་བཞིན་ཡོད་པ་ཤེས་ཀྱི་ཡོད་ཀྱང་། གྷ་ཛ་ལུང་གཤོང་གི་གནད་དོན་ཁ་ཤས་ཐོག་འགན་ཁུར་དང་འདྲ་མཚུངས་ཀྱི་ལངས་ཕྱོགས་ཤིག་འཛིན་དགོས་སྟབས། ཉེ་ལམ་ཨི་ཛི་རལ་དམག་དཔུང་གིས་རྒྱལ་ཚོགས་ཀྱི་སློབ་གྲྭ་དང་སྐྱབས་བཅོལ་ཁང་ཁག་ཅིག་ལ་གོ་མཚོན་འཕངས་ཏེ་ཉེས་མེད་མི་སེར་བསད་པ་དེར་ཨི་ཛི་རལ་དམག་ཁུལ་ཁང་གིས་ཞིབ་འཇུག་བྱེད་དགོས་པ་མ་ཟད། མཉམ་འབྲེལ་རྒྱལ་ཚོགས་ངོས་ནས་ཀྱང་རང་དབང་ཅན་གྱི་ཞིབ་འཇུག་ཚོགས་ཆུང་བཙུགས་ཏེ། གྷ་ཛ་ལུང་གཤོང་ནང་ཡོད་པའི་རྒྱལ་ཚོགས་ཀྱི་ས་ཁང་ཁོར་ཡུག་ནང་གོ་མཚོན་གསར་རྙེད་བྱུང་བ་དེ་ལའང་ཞིབ་འཇུག་བྱས་ཏེ་ཐག་གཅོད་ཐུབ་པ་བྱ་རྒྱུ་ཡིན།”ཞེས་གསུངས་འདུག ཟླ་ ༧ ཚེས་ ༨ ཉིན་པ་ལི་སི་ཐན་ཧ་མ་སི་དྲག་སྤྱོད་ཤོག་ཁག་གིས་གྷ་ཛ་ལུང་གཤོང་ནས་ཨི་ཛི་རལ་ལ་མེ་ཤུགས་འཕུར་མདེལ་ ༡༠༠ ལྷག་འཕངས་ཏེ་གཏོར་རྒོལ་བྱེད་མགོ་བཙུགས་ཡོད་པ་ལྟར། ཨི་ཛི་རལ་གྱི་དམག་དཔུང་གིས་གནམ་ས་གཉིས་ནས་ཧ་མ་སི་དྲག་སྤྱོད་ཤོག་ཁག་གི་རྟེན་གཞི་ཁག་ལ་རྒོལ་ལན་སློག་སྟེ། པ་ལི་སི་ཐན་གྱི་མི་ ༢༣༠ ལྷག་བསད་པ་དང་མི་བརྒྱ་ཕྲག་མང་པོར་རྨས་སྐྱོན་བཟོས་པ་མ་ཟད། མང་ཚོགས་ཀྱི་སྡོད་ཁང་གཏོར་བཤིག་བཏང་བ་དང་། ཟླ་ ༧ ཚེས་ ༡༧ ཉིན་ཨི་ཛི་རལ་མཁའ་དམག་གིས་ཧ་མ་སི་དྲག་སྤྱོད་ཤོག་ཁག་གི་རྟེན་གཞི་ ༣༧ ལ་གཏོར་རྒོལ་དང་། ཧ་མ་སི་ཤོག་ཁག་གིས་ཨི་ཛི་རལ་ཕྱོགས་སུ་མེ་ཤུགས་འཕུར་མདེལ་ ༡༥ ཙམ་འཕངས་ཏེ་གཏོར་རྒོལ་ཤུགས་ཆེན་བྱས་ཡོད་སྟབས། ཨི་ཛི་རལ་གྱི་རྐང་དམག་དང་ལྕགས་འཁྲབ་འཁོར་ལོ། མེ་སྒྱོགས་དཔུང་སྡེ་བཅས་ཀྱིས་ས་ཐོག་ནས་པ་ལི་སི་ཐན་གྱི་རང་སྐྱོང་ས་ཁུལ་གྷ་ཛ་ལུང་གཤོང་ནང་དྲག་རྒོལ་བྱས་ཏེ། ཟླ་ ༧ ཚེས་ ༡༨ ཉིན་པ་ལི་སི་ཐན་པ་ ༢༣ དང་ཨི་ཛི་རལ་དམག་མི་ ༡ བཅས་རྐྱེན་ལམ་དུ་བཏང་ཡོད། ཟླ་ ༨ ཚེས་ ༢༦ ཉིན་ཧ་མ་སི་དྲག་སྤྱོད་ཤོག་ཁག་དང་ཨི་ཛི་རལ་བར་གནས་སྐབས་རིང་དམག་མཚམས་འཇོག་ རྒྱུའི་གྲོས་མཐུན་བཞག་པའི་རྗེས་ལ་བསྐྱར་དུ་དམག་འཐབ་མགོ་འཛུགས་བྱས་པ་ནས་བཟུང་ད་བར་པ་ལི་སི་ཐན་གྱི་མི་སེར་ ༢༡༠༠ ལྷག་དང་། ཨི་ཛ་རལ་གྱི་ཡུལ་མི་ ༧༡ ལྷག་བསད་ཡོད་པ་མ་ཟད། དཀྱིལ་ཤར་ཡུལ་གྲུའི་དམག་འཁྲུག་འདི་མགོ་བཙུགས་པ་ནས་ད་བར་ཁྱོན་པ་ལི་སི་ཐན་གྱི་མི་ ༥༨༩༡ དང་། ཨི་ཛ་རལ་གྱི་ཡུལ་མི་ ༥༦༩ ལྷག་བསད་ཡོད་པ་མ་ཟད། ཡུལ་མི་འབུམ་ ༣ ལྷག་སྐྱབས་བཅོལ་འགྲོ་དགོས་བྱུང་ཞིང་། གཞན་ཡུལ་མི་ ༢༠༠༠ ལྷག་ལ་རྨས་སྐྱོན་ཕོག་ཡོད་འདུག པ་ལི་སི་ཐན་མི་རིགས་ཀྱིས་ཨི་ཛི་རལ་གྱི་མངའ་འོག་ཏུ་ཡོད་པའི་ཇི་རུ་ས་ལམ་ (Jerusalem) གྱི་ཤར་ཕྱོགས་མངའ་ཁུལ་ (West Bank) དང་གྷ་ཛ་ལུང་གཤོང་གི་ས་ཁུལ་ཁག་ཅིག་བདག་བཟུང་བྱ་ཆེད་ཨི་ཛི་རལ་ལ་དམག་འཐབ་བྱས་ཡོད་པ་མ་ཟད། ༡༩༦༧ ལོ་ནས་བཟུང་པ་ལི་སི་ཐན་མི་རིགས་ཀྱིས་ཨི་ཛི་རལ་མངའ་འོག་གི་ཇི་རུ་ས་ལམ་ (Jerusalem)གྲོང་ཁྱེར་དེ་པ་ལི་སི་ཐན་གྱི་ཡིན་སྐོར་རྩོད་ལེན་དང་། ཨི་ཛི་རལ་གྱི་མི་རིགས་དག་ཕྱིར་འཐེན་བྱ་དགོས་པའི་དམག་འཐབ་བསྟུད་མར་བརྒྱབ་རྗེས། ༢༠༡༣ ལོར་མཉམ་འབྲེལ་རྒྱལ་ཚོགས་ཀྱིས་པ་ལི་སི་ཐན་རྒྱལ་ཚོགས་ཀྱི་ཚོགས་མིའི་རྒྱལ་ཁབ་ཨང་ ༡༣༤ པར་ངོས་འཛིན་བྱས་ཡོད། ཉེ་ལམ་གྷ་ཛ་ལུང་གཤོང་ནང་དམག་འཐབ་བྱེད་བཞིན་ཡོད་པ་དང་བསྟུན་ཏེ། ཁ་སང་པ་ལི་སི་ཐན་གྱི་རྒྱལ་ཚོགས་སྐུ་ཚབ་མན་སུར་ (Riyad Mansour) གྱིས་རྒྱལ་ཚོགས་ཀྱི་བདེ་འཇགས་ལྷན་ཚོགས་ཐོག་དེ་སྔོན་རྒྱལ་ཚོགས་ཀྱིས་པ་ལི་སི་ཐན་དང་ཨི་ཛ་རལ་བར་གྱི་དཀའ་རྙོག་དེ་ལོ་གཉིས་ནང་སེལ་རྒྱུའི་གྲོས་ཆོད་བཞག་ཡོད་ཀྱང་། ད་བར་རྒྱལ་ཚོགས་ཀྱིས་ཐག་གཅོད་དེ་ག་དུས་བྱེད་མིན་གསལ་བཤད་གང་ཡང་བྱས་མེད་སྐོར་བརྗོད་འདུག གསར་འགོད་པ། དོན་གྲུབ།
རྒྱ་སྒོར་དུང་ཕྱུར་ ༢ ལག་སོན་བྱུང་།

རྒྱ་ནག་རྡོ་སོལ་ཚོང་གཉེར་ཁང་གི་མགོ་ཁྲིད་གཞོན་པ་ཝེ་ཕུང་ཡན་གྱི་ཁྱིམ་དུ་སྔོག་བཤེར་བྱས་ཏེ་རྒྱ་སྒོར་དུང་ཕྱུར་ ༢ ལྷག་ལག་སོན་བྱུང་ཡོད་འདུག ཁ་སང་རྒྱ་ནག་ཆེས་མཐོའི་མི་མང་ཞིབ་བཤེར་ཁང་གིས་གསར་འགོད་ལྷན་ཚོགས་ཤིག་སྐོང་ཚོགས་བྱས་ཏེ། འདི་ལོའི་ལྷན་ཁང་ཁག་གི་ལས་དོན་ཞིབ་བཤེར་དང་ཁྲིམས་འགལ་རིགས་ཀྱི་བྱ་བ་སྔོན་འགོག་གི་རྟོག་ཞིབ་སྙན་ཐོ་སྒྲོགས་སྦྱང་བྱས་ཡོད་པ་དང་། སྐབས་དེར་རྒྱལ་ཁབ་འཕེལ་རྒྱས་དང་བསྒྱུར་བཅོས་ལྷན་ཁང་རྡོ་སོལ་ཚོང་གཉེར་ཁང་གི་མགོ་ཁྲིད་གཞོན་པ་ཝེ་ཕུང་ཡན་གྱི་ཁྱིམ་དུ་སྔོག་བཤེར་བྱེད་སྐབས། དངུལ་རྐྱང་རྒྱ་སྒོར་དུང་ཕྱུར་ ༢ ལྷག་ལག་སོན་བྱུང་ཡོད་པ་དང་། དེ་ནི་རྒྱ་ནག་དམར་ཤོག་ཚོགས་པ་བཙུགས་ནས་ད་ལྟའི་བར་སྔོག་བཤེར་ཁྲོད་ལག་སོན་བྱུང་བའི་དངུལ་འབོར་མང་ཤོས་ཤིག་ཆགས་ཡོད་སྐོར་བསྒྲགས་འདུག གསར་འགོད་ལྷན་ཚོགས་ཐོག རྒྱ་ནག་ཆེས་མཐོའི་མི་མང་ཞིབ་བཤེར་ལྷན་ཁང་ལྐོག་རྔན་རྒོལ་རྡུང་ཚན་པའི་འགན་འཛིན་གཞོན་པ་ཞི་ཅིན་ཧིན་གྱིས། ལྐོག་རྔན་རྒོལ་རྡུང་ཚན་པས་པེ་ཅིན་དང་ཧུའུ་པེ། ཧེ་ལོང་ཅང་སོགས་སུ་ཐད་ཀར་ལྐོག་ཟ་རུལ་སུངས་ལ་རྟོག་ཞིབ་ཀྱི་ཚོགས་ཆུང་བཏང་སྟེ་ཞིབ་བཤེར་བྱས་པ་བརྒྱུད། ད་ལྟའི་བར་རྒྱལ་ཁབ་འཕེལ་རྒྱས་དང་བསྒྱུར་བཅོས་ལྷན་ཁང་གི་མི་སྣ་འགའ་ཡིས། དབང་ཆ་ལོག་སྤྱོད་ཀྱིས་ལྐོག་རྔན་བླངས་བའི་ཉེས་དོན་ ༡༡ བསྔོགས་ཏེ། འབྲེལ་ཡོད་དོགས་ཡོད་ཉེས་ཅན་ ༡༡ ཐེར་འདོན་བྱས་ཡོད་པའི་ནང་རྒྱལ་ཁབ་ནུས་ཁུངས་འདོན་སྤེལ་ཁང་ནས་མི་ ༥ དང་། དངོས་ཟོག་རིན་གོང་ཞིབ་འཇུག་གཏན་འབེབས་ཁང་གི་མི་ ༥། ལས་དོན་དང་ཡོང་སྒོ་བགོ་འགྲེམས་ཁང་གི་མི་གཅིག་བཅས་ཡོད་སྐོར་བརྗོད་འདུག ཡང་ཞི་ཅིན་ཧིན་གྱིས། རྒྱལ་ཁབ་འཕེལ་རྒྱས་དང་བསྒྱུར་བཅོས་ལྷན་ཁང་ནང་ལྐོག་རྔན་གྱི་གནད་དོན་བྱུང་བར་དམིགས་བསལ་གྱི་ཁྱད་ཆོས་འགའ་ཡོད་པ་ནི། གཅིག་སྡེ་ཁག་གི་དབང་ཆ་ཆེ་དྲགས་པ་དང་དབང་ཆ་གཅིག་བསྡུས་ནི་གནད་དོན་བྱུང་བའི་རྒྱུ་རྐྱེན་གཙོ་བོ་ཞིག་ཆགས་ཡོད་པ་དང་། གཉིས། དོ་དམ་དང་ལྟ་སྐུལ་གྱི་སྒྲིག་ལམ་ཚགས་ཚུད་མེད་པ། གསུམ། ལས་བསྒྲུབ་དངུལ་ལེན་གྱི་སྒྲིག་གཞི་ནང་མགོ་ཁྲིད་ཚོ་སིམ་འཛུལ་གྱིས། དུས་ཡུན་རིང་པོར་ཐུན་མོང་ལྐོག་རྔན་བླངས་ཏེ་ཉེས་དོན་སྤུང་གསོག་བྱས་པ། བཞི། ལྷན་ཁང་དེའི་ནང་ལྐོག་རྔན་གྱི་དངུལ་འབོར་དུང་ཕྱུར་ལས་བརྒལ་བའི་དོགས་ཡོད་ཉེས་ཅན་ ༦ ཡོད་པ་དང་། དེའི་ནང་ནས་རྡོ་སོལ་ཚོང་གཉེར་ཁང་གི་མགོ་ཁྲིད་གཞོན་པ་ཝེ་ཕུང་ཡན་གྱི་ཁྱིམ་དུ་སྔོག་བཤེར་བྱེད་སྐབས། དངུལ་རྐྱང་རྒྱ་སྒོར་དུང་ཕྱུར་ ༢ ལྷག་ལག་སོན་བྱུང་ཡོད་ལ། དེ་ནི་རྒྱ་ནག་དམར་ཤོག་ཚོགས་པ་བཙུགས་ནས་ད་ལྟའི་བར་གྱི་སྔོག་བཤེར་ཁྲོད་ལག་སོན་བྱུང་བའི་དངུལ་འབོར་མང་ཤོས་ཤིག་ཆགས་ཡོད་སྐོར་བརྗོད་འདུག གསར་འགོད་པ། པདྨ་མཚོ།
བཙུན་མ་ ༢༦ ཕྱིར་འཕུད་བཏང་།

ཉེ་ཆར་ནག་ཤོད་འབྲི་རུ་བྱ་མདའ་དགོན་པའི་བཙུན་མ་ ༢༦ ཙམ་ལ་རྒྱ་གཞུང་གི་ཆོག་མཆན་མེད་པའི་མིང་ཐོག་ནས་ཕྱིར་འཕུད་བཏང་ཡོད་འདུག ཟླ་འདིའི་ཚེས་ ༡༥ ཉིན་བོད་ནས་མིང་བརྗོད་འདོད་མེད་པ་ཞིག་གིས་དྷ་སར་གནས་སྡོད་ངག་དབང་ཐར་པ་ལགས་སུ་གནས་ཚུལ་མཁོ་སྤྲོད་གནང་བ་ལྟར་ན། ནག་ཤོད་འབྲི་རུ་རྫོང་བན་དཀར་(པད་དཀར་)ཡུལ་ཚོ། བྱ་མདའ་དཔལ་ལྡན་མཁའ་སྤྱོད་གླིང་བཙུན་དགོན་དུ། རྒྱ་གཞུང་གི་ཆོག་མཆན་ཡོད་པའི་བཙུན་མ་ ༡༤༠ ཡོད་ཀྱང་། ཆོག་མཆན་མ་རག་པའི་བཙུན་མ་མང་པོ་ཞིག་གིས་དགོན་དེར་སློབ་གཉེར་བྱེད་ཀྱིན་ཡོད་སྟབས། རྒྱུན་དུ་རྒྱ་གཞུང་གི་ལས་དོན་རུ་ཁག་ཡོང་སྐབས་ཐོ་དེབ་ནང་མ་འཁོད་པའི་བཙུན་མ་དེ་དག་རི་མགོ་སོགས་ལ་གབ་དགོས་པའི་གནས་སྟངས་བྱུང་འདུག ད་ལོའི་ཕྱི་ཟླ་ ༩ ནས་བཟུང་ལས་དོན་རུ་ཁག་ཆེས་མང་པོ་དགོན་དུ་ཡོང་ནས། ༧གོང་ས་མཆོག་ལ་མཚན་སྨད་བྱེད་དགོས་པའི་བཙན་བཀའ་བཏང་ཡང་། བཙུན་མ་དེ་དག་གི་ཁ་གཅིག་གྲག་གིས་ཁས་ལེན་མ་བྱས་སྟབས། བཅའ་སྡོད་ལས་བྱེད་དེ་ཚོས་ཞིབ་བཤེར་བྱས་ཏེ་ཐོ་དེབ་ནང་མ་མཁོད་པའི་བཙུན་མ་ ༢༦ ཙམ་ཕྱིར་འཕུད་བཏང་འདུག བཙུན་མ་ཁག་གཅིག་ཆགས་ས་བརྟེན་ས་མེད་པ་ཆགས་ཏེ་ངུ་བཞིན་ཡོད་པའི་གནས་ཚུལ་ཡང་འདུག བྱ་མདའ་དགོན་པ་ནི་དགེ་ལུགས་པའི་ཆོས་བརྒྱུད་འཛིན་པའི་བཙུན་མའི་དགོན་སྡེ་ཞིག་ཡིན་པ་དང་། འཛིན་རིམ་དགུ་པ་བར་དུ་སློབ་སྦྱོང་བྱེད་ཆོག རྒྱུན་དུ་བན་དཀར་ཡུལ་ཚོའི་བཙུན་མ་དང་། ཉེ་འཁོར་གྱི་རྒྱལ་སྟོན། ཁྲི་རྡོ། ནགས་ཤོད། སོག་རྫོང་བཅས་ཀྱི་བཙུན་མ་མང་པོ་སློབ་གཉེར་བྱེད་བཞིན་ཡོད་པ་མ་ཟད། མདོ་དབུས་ཁམས་གསུམ་གང་ས་ནས་བཙུན་མ་མང་པོ་སློབ་གཉེར་བྱེད་དུ་བསླེབས་ཡོད་འདུག བྱ་མདའ་དགོན་དཔལ་ལྡན་མཁའ་སྤྱོད་གླིང་ནི། ཡེ་ཤེས་མཁའ་འགྲོ་བསོད་ནམས་དཔལ་འདྲེན་གྱི་སྲས་དྲུང་ཆེན་བསོད་ནམས་དོན་གྲུབ་ཀྱིས་ ༡༤༨༨ ལོར་ཕྱག་བཏབ། ཐོག་མར་བཀའ་བརྒྱུད་པའི་དགོན་པ་ཡིན་པ་དང་། ཕྱིས་སུ་སྟག་ཕུ་མཐུ་ཆེན་བློ་བཟང་འཇམ་དཔལ་གྱིས་དགེ་ལྡན་པའི་དགོན་པར་བསྒྱུར་ཡོད་འདུག རིག་གསར་སྐབས་བོད་སྤྱིའི་དགོན་སྡེ་ལྟར་གོད་ཆག་བྱུང་རྗེས་ ༡༩༨༤ ལོ་ཙམ་ནས་བཙུན་མ་ཆོས་འཛོམས་ཀྱིས་གཙོས་བཙུན་མ་དག་གི་ཉམས་གསོ་བྱས་ཡོད་འདུག
ལྷོ་ཨ་རི་ཁུལ་གྱི་མཛེས་མ་ཞིག་བསད་འདུག

ཧོན་ཌོབ་རེ་སི་རྒྱལ་ཁབ་ཀྱི་ད་ལོའི་མཛེས་མ་ཨང་དང་པོ་མཱ་ར་ཡ་ཇོ་སེ་ལགས་དང་མོ་རང་གི་གཅེན་མོ་གཉིས་གཅེན་མོའི་དགའ་རོགས་ཀྱིས་དམར་གསོད་བྱས་ཏེ་ཕུང་བོ་ས་འོག་ཏུ་སྦས་ཡོད་པ་ཉེན་རྟོག་པས་ཤེས་རྟོགས་བྱུང་འདུག    ཟླ་འདིའི་ཚེས་ ༡༣ ཉིན་ཨ་རིའི་ལྷོ་ཁུལ་གྱི་ཧོན་ཌོབ་རེ་སི་ (Honduras)རྒྱལ་ཁབ་ཀྱི་རང་ལོ་ ༡༩ སོན་པའི་ ༢༠༡༤ ལོའི་མཛེས་མ་མཱ་ར་ཡ་ཇོ་སེ་ (Marie Jose Alvarado) དང་། ཁོང་མོའི་གཅེན་མོ་སོབ་ཧྥེ་ཡ་གཉིས་ཀྱིས། གཅེན་མོའི་དགའ་གྲོགས་རོ་ཛེ་ (Plutarco Ruiz)ཡི་སྐྱེས་སྐར་མཚན་ཚོགས་སུ་ཞུགས་ཏེ་ཕྱིར་ལོག་པའི་ལམ་བར་ནས་བོར་བརླག་ཕྱིན་ཏེ་གཟའ་འཁོར་གཅིག་ཕྱིན་རྗེས། ཁ་སང་ཉེན་རྟོག་པས་གཙང་བོ་ཞིག་གི་འགྲམ་བརྒྱུད་ནས་མོ་རང་དང་གཅེན་མོའི་ཕུང་བོ་ས་འོག་ཏུ་སྦས་ཡོད་པ་རྙེད་སོན་བྱུང་ཡོད་འདུག ཉེན་རྟོག་ལས་ཁུངས་ཀྱིས་གསལ་བསྒྲགས་སྤེལ་བའི་ནང་། ཁོང་གཉིས་ཨ་ར་ཌལ་གཙང་འགྲམ་དུ་བསད་ཡོད་སྟབས། ཁོང་གཉིས་གསོད་མཁན་སོབ་ཧྥེ་ཡ་ཡི་དགའ་རོགས་རོ་ཛེ་དང་ཁོའི་གྲོགས་པོ་གཉིས་ཡིན་པའི་དོགས་གཞིའི་འོག་ཁོ་རང་གཉིས་འཛིན་བཟུང་བྱས་ཡོད་པ་མ་ཟད། རོ་ཛེའི་ཁྱིམ་ནས་ཐུང་མདའ་གཅིག་དང་དེབ་སྐྱེལ་མེད་པའི་རླངས་འཁོར་གཉིས་ཀྱང་རག་ཡོད་ཚུལ་བརྗོད་འདུག རྒྱལ་ཡོངས་ཉེན་རྟོག་ལས་ཁུངས་སྤྱི་ཁྱབ་པས་གསར་འགོད་པར། རོ་ཛེ་ཡིས་གྲོགས་པོ་ཨ་རེ་སིའི་རོགས་རམ་འོག་བུ་མོ་གཅེན་གཅུང་གཉིས་བསད་ནས་ས་འོག་ཏུ་བཅུག་པའི་ནག་ཉེས་ཁས་ལེན་བྱས་ཡོད་སྟབས། ཁྲིམས་ཁང་གིས་རྒྱལ་ཁབ་ཀྱི་ཉེས་ཁྲིམས་ལྟར་ཁྲིམས་ཐག་གཅོད་བྱ་ངེས་རེད་ཅེས་བརྗོད་འདུག   དེ་གའི་ས་གནས་གསར་ལམ་ཁག་ཏུ། སྐྱེས་སྐར་མཚན་ཚོགས་དེའི་སྟེང་སོབ་ཧྥེ་ཡིས་ཕོ་གསར་གཞན་དང་མཉམ་དུ་ཞབས་བྲོ་འཁྲབ་པར་བརྟེན། མོའི་དགའ་རོགས་ཕྲག་དོག་ལངས་ཏེ་ཐོག་མར་རང་ཉིད་ཀྱི་དགའ་རོགས་བསད་པ་དང་། གནས་ཚུལ་ཕྱིར་བསྒྲགས་བྱེད་པར་དོགས་ཏེ་གཅུང་མོ་ཡང་བསད་ཡོད་ཚུལ་བཀོད་འདུག ཟླ་འདིའི་ཚེས་ ༢༢ ཉིན་ནས་ཟླ་རྗེས་མའི་ ༡༤ ཉིན་བར་དབྱིན་ཡུལ་རྒྱལ་ས་ལོན་ཊོན་ཏུ་འཚོགས་གཏན་འཁེལ་བའི་ ༢༠༡༤ ལོའི་འཛམ་གླིང་མཛེས་མའི་འགྲན་བསྡུར་ནང་ཞུགས་འཆར་ཡོད་སྟབས། ཐེངས་འདིའི་མཛེས་མ་འགྲན་བསྡུར་གོ་སྒྲིག་ཚོགས་གཙོས་མོའི་ནང་མི་ཚོར་སེམས་གསོ་དང་གདུང་སེམས་མཉམ་སྐྱེད་ཞུས་ཡོད་འདུག ཐེངས་འདིའི་གནས་ཚུལ་དེ་དང་བསྟུན་ཏེ། ལྷོ་ཨ་རིའི་ཁུལ་དུ་བུད་མེད་ཚོར་བརྙས་བཅོས་དང་མེ་མདའ་གང་བྱུང་བེད་སྤྱོད་ཀྱི་གནས་ཚུལ་ཐོག་གླེང་སློང་ཆེ་རུ་ཕྱིན་ཡོད་འདུག བརྙན་འཕྲིན་ལས་ཁུངས་ཤིག་གི་གཙོ་སྐྱོང་བས། བུ་མོ་མང་པོ་ཞིག་སྙན་གྲགས་གང་མེད་པས་དོན་རྐྱེན་འདི་ལྟ་བུའི་འོག་ཤི་འགྲོ་བཞིན་ཡོད་པ་མ་ཟད། མི་གསོད་ཉེས་ཅན་ཚོའང་ནག་ཉེས་མེད་པར་ཐར་འགྲོ་བཞིན་ཡོད། མོ་རང་གི་དོན་རྐྱེན་འདི་བརྒྱུད་ནས་མེ་མདའི་འོག་གི་རྩེད་མོ་དང་སྤྱི་ཚོགས་ནང་གི་འཚེ་བའི་ལམ་ལུགས་མཇུག་རྫོགས་པའི་རེ་བ་བྱེད་ཀྱིན་ཡོད། ཅེས་བརྗོད་འདུག མཱ་ར་ཡ་ཇོ་སེ་ནི་ ༡༩༩༥ ལོའི་ཟླ་ ༧ ཚེས་ ༡༩ ཉིན་སྐྱེས་ཤིང་། ད་ལོའི་ཟླ་ ༤ པའི་ནང་ལྷོ་ཨ་རི་ཁུལ་གྱི་རྒྱལ་ཁབ་ ༡༨ ཡི་མཛེས་མའི་འགྲན་བསྡུར་ཁྲོད་དང་པོའི་མཛེས་མའི་རྒྱལ་ཁ་ཐོབ་ཡོད། ད་ལྟའི་བར་བརྙན་འཕྲིན་ལས་ཁུངས་ནང་གྱོན་ཆས་འཁྲབ་སྟོན་བྱེད་བཞིན་ཡོད་འདུག གསར་འགོད་པ། ལྷ་སྐྱབས་རྒྱལ།
གསང་བ་ཤོར་བར་སྔོན་འགོག་དགོས།

ཉེ་སྔོན་རྒྱ་ནག་གཞུང་གིས་སྲིད་གཞུང་གི་དྲ་བའི་ཆ་འཕྲིན་སྒྲིག་ཡིག་དོན་ཚན་ ༡༠ ཅན་ཞིག་བསྒྲཊ་ཏེ། གནས་ཚུལ་མ་སྤེལ་གོང་དུ་ཞིབ་བཤེར་ལས་དོན་ལེགས་པོ་སྒྲུབ་སྟེ་གསང་བ་ཤོར་བར་སྔོན་འགོག་དགོས་སྐོར་བསྒྲགས་འདུག ཟླ་འདིའི་ཕྱི་ཚེས་ ༡ ཉིན་རྒྱ་ནག་གཞུང་གིས་༼རྒྱལ་སྲིད་སྤྱི་ཁྱབ་གཞུང་སྒྲུབ་ཁང་གི་འབྲེལ་ཡོད་སྲིད་གཞུང་གི་དྲ་བའི་ཆ་འཕྲིན་ནང་དོན་འདོན་སྤེལ་སྐོར་གྱི་བསམ་འཆར༽ཞེས་པའི་སྒྲིག་ཡིག་ཅིག་ཕྱིར་བསྒྲགས་བྱས་ཏེ། ས་གནས་སུ་དོན་རྐྱེན་ཆེན་པོ་བྱུང་ཚེ་ཁྲིམས་ལྟར་གོ་རིམ་ལྡན་པའི་སྒོ་ནས་སྤེལ་ཏེ། སྲིད་གཞུང་གི་ལངས་ཕྱོགས་གསལ་བསྒྲགས་བྱེད་དགོས་པ་དང་། གནས་ཚུལ་ཁྱབ་བསྒྲགས་བྱེད་པར་ཐོག་མར་དཔྱད་ཞིབ་དང་ཡར་ཞུ་སོགས་གསང་རྒྱའི་ཞིབ་བཤེར་ལས་དོན་ལེགས་པོ་སྒྲུབ་དགོས་ལ། དྲ་བའི་ནང་དོན་གསར་བསྒྱུར་ལ་ཁག་ཐེག་བྱེད་མི་ཐུབ་པའི་ལེ་ཚན་དག་དུས་ཐོག་ཏུ་གཅིག་སྡུད་ཀྱིས་སྟོབས་ཤུགས་གཅིག་ཏུ་བསྡུ་བའམ་སྒོ་གཏན་རྒྱུ་དང་། ཚད་ལྡན་མིན་པའི་དྲ་བ་རིགས་ལ་དུས་ཐོག་བསྒྱུར་བཅོས་དང་། འབྲེལ་ཡོད་འགན་ཁུར་པ་དང་ལས་བྱེད་མི་སྣར་འགན་འཁྲི་རྩད་གཅོད་གཏོང་རྒྱུ་ཡིན་སྐོར་གྱི་དོན་ཚན་ ༡༠ གཏན་འབེབས་བྱས་འདུག སྒྲིག་ཡིག་དེའི་ནང་དུ་དོན་རྐྱེན་ཆེན་པོ་བྱུང་བའི་གནས་ཚུལ་རིགས་སྤེལ་སྟངས་ཐད། ས་གནས་རང་དང་སྡེ་ཚན་རང་དུ་གཏོགས་པའི་གློ་བུར་བའི་དོན་རྐྱེན་དང་། མྱུར་བར་ཐག་གཅོད་དགོས་པའི་དོན་རྐྱེན་བྱུང་ཚེ། ཁྲིམས་ལྟར་གོ་རིམ་ལྡན་པའི་ངང་དུས་ཐོག་ཏུ་སྲིད་གཞུང་དྲ་བ་བརྒྱུད་ནས་ཆ་འཕྲིན་གསལ་བསྒྲགས་དགོས་ཤིང་། ནང་དོན་བསྒྲགས་པ་དྲང་བདེན་དོན་དངོས་ཡིན་དགོས་པ་མ་ཟད། དོན་དག་འཕེལ་རིམ་དང་ལས་ཀའི་མྱུར་ཚད་དང་བསྟུན་དུས་ཐོག་ཏུ་ལས་རིམ་ཆ་འཕྲིན་དང་། སྲིད་གཞུང་གི་ལངས་ཕྱོགས་གསལ་བསྒྲགས་གནང་དགོས། ཞེས་དང་། ཡང་ནང་དོན་ལ་ཚོད་འཛིན་དང་གསང་བ་ཤོར་བར་སྔོན་འགོག་དགོས་པའི་སྐོར་ལ། བྱེད་ནུས་སྡེ་ཚན་གྱིས་ནང་དོན་དང་ངོ་བོ་མི་འདྲ་བར་དམིགས་ནས་རིམ་པ་དང་རིགས་དགར་ནས་ཐག་གཅོད་དགོས་པ་དང་། ཆ་འཕྲིན་ཕྱིར་སྒྲོག་བྱེད་ཐབས་གདམ་ནས་ཆ་འཕྲིན་གྱི་ནང་དོན་ལ་ཚོད་འཛིན་བྱས་པ་བརྒྱུད་གཙོ་གནད་འབུར་དུ་ཐོན་པར་བྱ་དགོས་པ། ཆ་འཕྲིན་གྱི་ནང་དོན་མཁོ་སྤྲོད་ཀྱི་འགན་ཁུར་གསལ་བོ་བྱེད་པ། ནན་ཏན་སྒོས་འཚོལ་སྡུད་དང་དཔྱད་ཞིབ། ཡར་ཞུ། བསྐྱར་བཅོས། བརྒྱུད་སྒྲོག་བཅས་ཀྱི་གོ་རིམ་ནན་ཏན་གྱིས་ལག་བསྟར་བྱས་ཏེ། ཆ་འཕྲིན་སྤྱི་སྒྲོག་སྔོན་གྱི་གསང་རྒྱའི་ཞིབ་བཤེར་ལས་དོན་ལེགས་པོ་སྒྲུབ་ནས་གསང་བ་ཕྱི་ལ་ཤོར་བར་སྔོན་འགོག་བྱེད་དགོས། ཞེས་བཀོད་འདུག གསར་འགོད་པ། པདྨ་མཚོ།
སང་ལོ་ལྷ་ས་ནས་མཇལ་ཡོང་།

བོད་ཀྱི་བུད་མེད་ལྷན་ཚོགས་ཀྱིས་༧གོང་ས་མཆོག་གི་བཀའ་དྲིན་རྗེས་དྲན་གྱི་མཚོན་དོན་དང་རྒྱ་གཅེས་དཔའ་བོ་དཔའ་མོ་འདས་གསོན་ཡོངས་ཀྱི་ཞལ་ཆེམས་དང་མངོན་འདོན་མཚོན་པའི་༼སང་ལོ་ལྷ་ས་ནས་མཇལ་ཡོང་༽ཞེས་པའི་ལས་འགུལ་སྤེལ་འདུག ༧གོང་ས་མཆོག་གིས་ནོ་བྷེལ་ཞི་བདེའི་གཟེངས་རྟགས་དགྱེས་བཞེས་གནང་སྟེ་ལོ་ངོ་ ༢༥ འཁོར་བའི་ཉིན་མོ་དང་བསྟུན། བོད་ཀྱི་བུད་མེད་ལྷན་ཚོགས་ཀྱིས་༧གོང་ས་མཆོག་གི་བཀའ་དྲིན་རྗེས་དྲན་གྱི་མཚོན་དོན་དུ་༼སང་ལོ་ལྷ་ས་ནས་མཇལ་ཡོང་༽ཞེས་པའི་ལས་འགུལ་སྤེལ་ཏེ། ༼སང་ལོ་ལྷ་ས་ནས་མཇལ་ཡོང༽ཞེས་པའི་ཁ་པར་གྱི་བརྡ་གཏོང་མཉེན་ཆས་དང་དཔུང་རྟགས། སྟབས་བདེའི་རྒྱབ་ཁུག་བཅས་རིན་མེད་འགྲེམས་སྤེལ་བྱེད་བཞིན་འདུག སང་ལོ་ལྷ་ས་ནས་མཇལ་ཡོང་ཞེས་པའི་བསྒྲགས་གཏམ་ནང་། གཞུང་མང་གཉིས་ཀྱིས་བཀའ་དྲིན་བསམ་ཤེས་ཀྱི་ཆེད་དུ་ཅི་གསུངས་བཀའ་སྒྲུབ་གནང་གི་ཡིན་ཟེར་ནས་འབོད་ཚིག་བསྒྲགས་རྒྱུ་ཙམ་མ་ཡིན་པར། ཁོང་གི་དྲིན་ལན་འཇལ་ཐབས་ཉག་གཅིག་ནི་མགོན་པོ་གང་གི་རིང་ནས་སྙིང་ལ་བརྣག་པའི་འདོད་དོན་དང་། གཞིས་ལུས་དད་ལྡན་མང་ཚོགས་ཀྱིས་མིག་འཐའ་མཆི་མས་ཁེངས་ནས་རེ་སྒུག་གནང་བཞིན་པ་ནི་ལྷ་ལྡན་ཉི་མའི་གྲོང་ནས་གཞིས་བྱེས་གཉིས་ལྷན་འཛོམས་གནང་རྒྱུ་འདི་རང་ཡིན་སྟབས། ངེད་ལྷན་ཚོགས་ཀྱི་དབུས་ས་གཉིས་ཀྱི་ངོས་ནས་ཀྱང་གོ་སྐབས་འདི་བརྒྱུད་༼སང་ལོ་ལྷ་ས་ནས་མཇལ་ཡོང་༽ ཞེས་པའི་འགོ་བརྗོད་འོག་དུས་དྲན་སྲུང་བརྩི་བྱས་པ་དང་ཆབས་ཅིག སང་ལོ་ལྷ་ས་ནས་མཇལ་ཡོང་ཞེས་པའི་ཁ་པར་བརྡ་གཏོང་མཉེན་ཆས་དང་དཔུང་རྟགས། སྟབས་བདེའི་རྒྱབ་ཁུག་བཅས་བཟོས་ཡོད། ཅེས་དང་། ཡང་མུ་མཐུད་དུ། འདི་དག་ལས་ཀ་ཆུང་ཆུང་ཞིག་ཡིན་མོད། ནང་དོན་གྱི་ཆ་ནས་བཤད་ན་ཤི་བོས་ཁ་ཆེམས་དང་། གསོན་པོའི་རེ་བ་དཀྱིལ་གཅིག་ལ་བཞག་པའི་མཚོན་དོན་ཡིན་སྟབས། ངེད་ལྷན་ཚོགས་ངོས་ནས་ཁ་པར་གྱི་བརྡ་གཏོང་དང་། དཔུང་རྟགས། རྒྱབ་ཁུག་སོགས་འཛམ་གླིང་གང་སར་གནས་པའི་བོད་དང་། བོད་དོན་རྒྱབ་སྐྱོར་བ་རྣམས་ལ་ཚེགས་མེད་ངང་བཀྲམས་གཏན་འཁེལ་བ་ཡོད་ན། དེས་ཀྱང་རྒྱལ་བ་དགྱེས་པའི་མཆོད་སྤྲིན་གྱི་ཆ་ཤས་ཙམ་འབྱུང་བར་སྨོན་པས་གཏོས་པ་དང་ཆིབས་ཅིག ངེད་ལྷན་ཚོགས་ངོས་ནས་བོད་མི་རྒན་གཞོན་ཚང་མས་དུས་རྒྱུན་ཡིད་ལ་དོ་བདག་རང་ཉིད་བོད་དུ་ལོག་ཕེབས་མཁན་ཡིན་པའི་དྲན་ཤེས་དགོས་རྒྱུ་མ་ཟད་དང་། འཛོམས་བྲལ་ནམ་དུས་དང་ལྷག་པར་པེ་པེ་ཞེས་པའི་ཚབ་ཏུ་༼སང་ལོ་ལྷ་ས་ནས་མཇལ་ཡོང་༽ཞེས་པའི་ཁ་གཡང་འབོད་རེར་གནང་རྒྱུའི་འབོད་བསྐུལ་སྙིང་ནས་ཞུ་ཡི་ལགས་ན་ཅིས་ཀྱང་དགོངས་པ་ཆེ་བཞེས་གནང་རྒྱུ་མཁྱེན། ཞེས་སོགས་བཀོད་འདུག གསར་འགོད་པ། པདྨ་མཚོ།
ལི་ཁེ་ཆིང་གི་གོ་གནས་ཕབ་ཉེན་འདུག

ཉེ་སྔོན་འཇར་མན་མེན་ཅིན་གསར་ཁང་གིས་རྒྱ་ནག་གི་སྲིད་བློན་ལི་ཁེ་ཆིང་གི་ལུས་ཁམས་བདེ་ཐང་མིན་པ་དང་ཤེས་འཇོན་གཉིས་ཀྱིས་འདང་གི་མེད་སྟབས་གོ་གནས་ཕབ་ཉེན་ཡོད་སྐོར་བསྒྲགས་འདུག ཟླ་འདིའི་ཕྱི་ཚེས་ ༧ ཉིན་འཇར་མན་མེན་ཅིན་གསར་ཁང་གི་དཔལ་འབྱོར་དུས་དེབ་སྟེང་། རྒྱ་ནག་གི་སྲིད་འཛིན་ཞི་ཅིན་ཕིན་གྱི་དབང་ཤུགས་གཅིག་སྡུད་ཀྱི་ཐབས་ཇུས་ལག་བསྟར་བྱས་ཏེ་སྲིད་བློན་ལི་ཁེ་ཆིང་ཟུར་ཕུད་བཏང་ཡོད་པ་མ་ཟད། ཁོ་བོའི་ལུས་ཁམས་བདེ་ཐང་མིན་པ་དང་རྒྱལ་ཁབ་ཀྱི་དཔལ་འབྱོར་འཕེལ་སྒྲུབ་ནུས་པ་ཞན་པོ་ཡིན་པ་སོགས་ཀྱིས། ལི་ཁེ་ཆིང་སྲིད་བློན་ནས་ཕབ་སྟེ། རྒྱལ་ཡོངས་དམངས་ཆེན་རྒྱུན་ལས་ལྷན་ཁང་གི་མགོ་ཁྲིད་ཅིག་ཏུ་བསྐོ་བཞག་བྱེད་པའི་ཉེན་ཁ་ཡོད་སྐོར་གྱི་གནས་ཚུལ་སྤེལ་ཡོད་པ་མ་ཟད། ཁོང་གི་ཚབ་ཏུ་ཁྲུང་ཆིན་གྲོང་ཁྱེར་གྱི་དམར་ཤོག་དྲུང་ཆེ་སུན་ཀྲིན་ཚེ་དང་། རྒྱལ་སྲིད་སྤྱི་ཁྱབ་ཁང་གི་སྲིད་བློན་གཞོན་པ་ཝང་ཡཱང་། ཧྲང་ཧེ་གྲོང་ཁྱེར་གྱི་དམར་ཤོག་དྲུང་ཆེ་ཧན་ཀྲིན་བཅས་ཀྱི་ནང་ནས་གཅིག་བསྐོ་བཞག་བྱེད་སྲིད་སྐོར་བརྗོད་ཡོད་སྟབས། སྤྱི་ཚོགས་ཐོག་ནས་གནས་ཚུལ་དེར་དོགས་སློང་སྣ་ཚོགས་དང་གླེང་གཞི་ཆེན་པོར་གྱུར་འདུག གནས་ཚུལ་དེ་ཕྱི་ཕྱོགས་ཀྱི་བརྒྱུད་ལམ་ཁག་ཏུ་ཁྱབ་རྗེས། རྒྱ་ནག་ཤིན་ཧྭ་གསར་ཁང་གིས་ཟླ་འདིའི་ཕྱི་ཚེས་ ༡༤ ཉིན་ནས་བཟུང་ཉིན་གྲངས་ ༧ རིང་སྲིད་བློན་ལི་ཁེ་ཆིང་གིས་ཡ་གླིང་གི་རྒྱལ་ཁབ་གསུམ་དུ་རྒྱལ་དོན་སྐོར་སྐྱོད་མགོ་བཙུགས་བྱས་ཡོད་པ་དང་། ཐེངས་འདིའི་སྐོར་སྐྱོད་སྐབས་རྒྱལ་སྤྱིའི་ཚོགས་ཆེན་ཐོག་མཉམ་ཞུགས་ཀྱིས་རྒྱལ་ཁབ་ ༢༢ ཀྱི་མགོ་ཁྲིད་དང་མཇལ་འཕྲད་གནང་རྒྱུ་དང་། ཕྱི་འབྲེལ་གྱི་བྱེད་སྒོ་ཁག་ ༧༠ ཉེ་བ་ཡོད་སྐོར་དང་། ལི་ཡི་མངོན་གསལ་གྱི་སྤྱོད་ཚུལ་དང་དབང་ཤུགས་ཀྱིས་སྔར་ལས་འཛམ་གླིང་གི་སྐྱེས་བུ་མང་པོའི་ཡིད་དབང་འགུག་རྒྱུ་ཡིན་ལུགས་བསྒྲགས་འདུག ཨ་རིའི་རླུང་འཕྲིན་ཁང་གི་རྒྱ་སྐད་སྡེ་ཚན་གྱིས་མེན་ཅིན་གསར་ཁང་གི་སྤྱི་གཉེར་བ་ཧེ་ཕིན་ལགས་སུ་གནས་ཚུལ་དེའི་སྐོར་བཅར་འདྲི་བྱེད་སྐབས་ཁོང་གིས། གནས་ཚུལ་དེས་ལི་ཁེ་ཆིང་ད་ལྟ་སྲིད་སྟེགས་ནས་ཕབ་རྒྱུ་རེད་ཟེར་གྱི་ཡོད་པ་མ་རེད། ཐེངས་རྗེས་མའི་རྒྱ་ནག་དམར་ཤོག་ཚོགས་པའི་རྒྱུན་ལས་འཕོ་འགྱུར་སྐབས་ལི་ཁེ་ཆིང་སྔར་བཞིན་སྲིད་བློན་དུ་འདུག་མི་ཐུབ་པ་མ་ཟད། ཁོ་བོའི་གོ་གནས་མངོན་གསལ་གྱིས་མར་ཆག་སྟེ། རྒྱལ་ཡོངས་དམངས་ཆེན་རྒྱུན་ལས་ལྷན་ཁང་གི་དབང་ཆ་ཅི་ཡང་མེད་པའི་མགོ་ཁྲིད་རིམ་པ་གཉིས་པ་ཞིག་ཏུ་བསྐོ་བཞག་བྱེད་སྲིད་པ་དང་། དེ་ལ་རྒྱུ་མཚན་གཉིས་ཡོད། གཅིག་ནས་ཁོ་བོའི་དཔལ་འབྱོར་རིག་པའི་ཤེས་ཚད་ཀྱིས་འདང་གི་མེད་པ་དང་། དཔལ་འབྱོར་དོ་དམ་ནུས་པ་ཧ་ཅང་ཞན་པ། གཉིས་ནས་ཁོ་བོའི་གཟུགས་པོའི་གནས་སྟངས་ཀྱིས་ཡོང་གི་མེད་པ་རེད། གནས་ཚུལ་དེ་སྔ་ས་ནས་རྒྱ་ནག་གི་མཐོ་རིམ་སྤྱི་ཚོགས་དང་དཔོན་རིགས་ནང་ཁུལ་དུ་ཁྱབ་ཟིན་པ་རེད། ཅེས་བརྗོད་འདུག པེ་ཅིན་གྲོང་ཁྱེར་གྱི་སྲིད་གཞུང་ལྟེ་གནས་ཀྲུང་ནན་ཧེ་རུ་གནས་སྡོད་བྱེད་མཁན་ཞིག་གིས་གསར་འགོད་པར། སྲིད་བློན་ལི་ཁེ་ཆིང་ལ་དེ་སྔོན་ནས་གཅིན་པ་མངར་འགྱུར་གྱི་ན་ཚ་ཡོད་པ་དང་། སྲིད་བློན་དུ་བསྐོ་བཞག་བྱས་རྗེས་ཕྱི་ནང་གི་ལས་ཀའི་གནོན་ཤུགས་ཀྱིས་ཁོ་བོའི་ན་ཚ་ཇེ་སྡུག་ཇེ་སྡུག་ཏུ་འགྲོ་བཞིན་ཡོད་ལ། འདས་པའི་ལོ་ ༢ ནང་ལི་ཡི་ལུས་ཁམས་གནད་དོན་ཐད་ཀྲུང་ནན་ཧེ་རུ་ལབ་གླེང་མང་པོ་བྱུང་བཞིན་ཡོད་པ་དང་། ཡོངས་ཁྱབ་ཀྱི་བྱེད་སྒོ་མ་གཏོགས་རྒྱུན་དུ་སྒོ་ཕྱི་རུ་འགྲོ་བའང་ཧ་ཅང་ཉུང་ཉུང་ཡིན་སྐོར་བརྗོད་འདུག རྒྱ་ནག་དམར་ཤོག་ཚོགས་པའི་ལོ་རྒྱུས་ཆེད་མཁས་པ་ཀོ་ཝིན་ཆན་གྱིས། ལི་ཁེ་ཆིང་གི་སྲིད་བློན་གྱི་གོ་གནས་དེ། ཏང་གི་ཚོགས་ཆེན་ ༡༨ པར་ཧུའུ་ཅིན་ཐའོ་དང་ཅང་ཙེ་མེན་ཚོགས་པས་བསྟུན་ཐབས་ལ་བརྟེན་ནས་བྱུང་ཞིང་། དེ་ལ་བརྟེན་ནས་ཞི་དང་ལི་སྒྲིག་གཞི་ཟེར་བའང་ཆགས་པ་རེད། ཡིན་ནའང་། ལོ་ ༢ ཡང་མ་འགོར་བར་ཞི་ཅིན་ཕིན་གྱིས་འཆར་བཀོད་དེ་མགོ་གཏིང་བསློགས་པ་མ་ཟད། ཁོ་རང་གཅིག་པུས་དབུས་གཞུང་གི་ལས་དོན་ཚོགས་ཆུང་ ༩ ཡི་འགན་དབང་བདག་ཏུ་བཟུང་སྟེ། ཐ་ན་ནོར་དོན་སྣེ་ཁྲིད་ཚོགས་ཆུང་གི་ཚོགས་གཙོ་ཡང་ཁོ་རང་བྱས་ནས་ནོར་དོན་འགན་འཁུར་བ་སྲིད་བློན་ལི་ཁེ་ཆིང་ཟུར་མཐར་དེད་དེ། ཚོགས་ཆུང་དེའི་རྒྱུན་ལས་དཀྱུས་མ་ཙམ་ལས་དཔལ་འབྱོར་སྲིད་བྱུས་ལག་བསྟར་ཐད་ཐག་གཅོད་བྱེད་པའི་དབང་ཆ་ཅི་ཡང་མེད་པར་གྱུར་བ་རེད། ཅེས་བརྗོད་འདུག གནད་དོན་དཔྱད་ཞིབ་པ་ཚོས། ད་ལྟ་རྒྱ་ནག་དམར་ཤོག་ཚོགས་པའི་དབང་ཆ་ཡོད་ཚད་ཞི་ཅིན་ཕིན་གྱིས་བདག་བཟུང་བྱས་ཏེ། ལི་ཁེ་ཆིང་ལ་དམག་དོན་དང་དཔལ་འབྱོར་སོགས་ལ་དོ་དམ་གྱི་དབང་ཆ་ཅི་ཡང་མེད་སྟབས། རྒྱལ་སྲིད་སྤྱི་ཁྱབ་ཁང་གི་སྲིད་བློན་གྱི་མིང་དེ་དགོས་མཁོ་མེད་པ་ཞིག་ཏུ་གྱུར་ཡོད་ཀྱང་། ཞི་ཅིན་ཕིན་གྱིས་ཁོ་རང་གི་སྒྲིག་འཛུགས་དེ་སྲ་བརྟན་དུ་གཏོང་བར་ཐབས་ཇུས་ཡོད་རྒུ་འདོན་བཞིན་ཡོད་སྟབས། ལི་ཁེ་ཆིང་སྲིད་བློན་ནས་འཕོ་འགྱུར་བཏང་བ་ཡིན་ན། སྒྲིག་འཛུགས་ནང་ཁུལ་དུ་གཡོ་སྐྱོམ་ཆེན་པོ་བྱུང་རྒྱུ་ཡིན་པས། ད་ལྟ་ཁོ་བོ་སྲིད་བློན་ནས་འཕོ་འགྱུར་གཏོང་མི་སྲིད་ཀྱང་། སྲིད་བློན་ལས་འཁུར་གྱི་དུས་ཡུན་རྫོགས་རྒྱུར་ད་དུང་ལོ་ ༣ ཙམ་ཡོད་པས་ཉེན་ཁ་ཆེན་པོ་ཡོད་སྐོར་དང་། མ་འོངས་རྒྱུན་ལས་འཕོ་འགྱུར་སྐབས་སྲིད་བློན་འོས་མིར་ཁྲུང་ཆིན་གྲོང་ཁྱེར་གྱི་དམར་ཤོག་དྲུང་ཆེ་སུན་ཀྲིན་ཚེ་དང་། རྒྱལ་སྲིད་སྤྱི་ཁྱབ་ཁང་གི་སྲིད་བློན་གཞོན་པ་ཝང་ཡཱང་། ཧྲང་ཧེ་གྲོང་ཁྱེར་གྱི་དམར་ཤོག་དྲུང་ཆེ་ཧན་ཀྲིན་བཅས་བསླེབ་སྲིད་པ་དང་། གལ་སྲིད་ཞི་ཅིན་ཕིན་གྱིས་རང་ཕྱོགས་ཀྱི་མི་ཞིག་དམིགས་འབེན་དུ་བཟུང་ཡོད་ན། ཧན་ཀྲིན་ཟེར་བ་སྔོན་ཆད་ཁོ་རང་གི་ལག་རོགས་ཤིག་ཡིན་པས་སྲིད་བློན་གྱི་རྐུབ་སྟེགས་ཁོ་བོར་སྤྲོད་སྲིད་སྐོར་བརྗོད་ཀྱི་འདུག གསར་འགོད་པ། པདྨ་མཚོ།
ངོ་དེབ་ཀྱིས་རྒྱ་གཞུང་ལ་ངོ་དགའ་བྱས།

ཉེ་ལམ་བོད་ཀྱི་བུད་མེད་རྩོམ་པ་པོ་ཚེ་རིང་འོད་ཟེར་ལགས་གྱིས་ངོ་དེབ་ཐོག་རང་ལུས་མེར་བསྲེགས་ཀྱི་བརྙན་ཐུང་ཞིག་བཞག་ཡོད་པ་དེ་ངོ་དེབ་ལས་ཁུངས་ཀྱིས་ནག་གསུབ་བཏང་ཡོད་འདུག ཁ་སང་ནེའུ་ཡོག་དུས་བབ་དྲ་རྒྱ་དང་དབྱིན་ཡུལ་གྱི་ཏར་འཕྲིན་གྱི་དྲ་ཚིགས་ཐོག་གནས་ཚུལ་ཐོན་པ་ལྟར་ན། ཟླ་འདིའི་ཚེས་ ༢༣ ཉིན་རྟའུ་ཉ་མཚོ་དགོན་པའི་གྲྭ་སྐལ་བཟང་ཡེ་ཤེས་ལགས་ཀྱིས་རྒྱ་གཞུང་ལ་ངོ་རྒོལ་གྱིས་རང་ལུས་མེར་བསྲེགས་གནང་བཞིན་པའི་བརྙན་ཐུང་ཞིག་བོད་ཀྱི་བུད་མེད་རྩོམ་པ་པོ་ཚེ་རིང་འོད་ཟེར་ལགས་གྱིས་སྒེར་གྱི་ངོ་དེབ་ཐོག་སྤེལ་ཡོད་པ་དེ། ཉིན་གཅིག་གི་རྗེས་སུ་ངོ་དེབ་ཐོག་ནས་ནག་གསུབ་བཏང་ཡོད་པ་མ་ཟད། ནག་གསུབ་བཏང་ཟིན་པའི་བརྡ་ཐོ་ཞིག་ཀྱང་ཁོ་མོར་འབྱོར་ཡོད་སྟབས། དཔྱད་བརྗོད་པ་ཚོས་དེ་ནི་ངོ་དེབ་གསར་གཏོད་བྱེད་མཁན་མག་རྫུ་ཁར་བྷག་གིས་རྒྱ་ནག་གི་ཁྲོམ་རའི་ནང་ཞུགས་འདོད་ཀྱི་རྣམ་འགྱུར་བསྟན་པ་ཞིག་ཡིན་སྐོར་སོགས་བཀོད་འདུག འདིའི་ཐད་རྩོམ་པ་པོ་ཚེ་རིང་འོད་ཟེར་ལགས་ཀྱིས་ནེའུ་ཡོག་དུས་བབ་ཐོག་བརྗོད་དོན། “ང་ལ་བརྙན་ཐུང་དེ་ནག་གསུབ་བཏང་ཟིན་པའི་བརྡ་ཐོ་འབྱོར་སྐབས་བློ་ཡུལ་ལས་འདས་པའི་ཚོར་བ་ཞིག་བྱུང་བ་མ་ཟད། སྐབས་དེར་ངས་ངོ་དེབ་དེ་གང་འདྲ་བྱས་ནས་རྒྱ་ནག་ནང་གི་དྲ་ཚིགས་ལྟར་ཆགས་པ་རེད་བསམ་ནས་སེམས་ནང་དོགས་པ་རྣམ་རྟོག་མང་པོ་ཞིག་སྐྱེས་བྱུང་”ཞེས་བརྗོད་འདུག ངོ་དོབ་ཀྱི་འབྲེལ་ཡོད་ལས་བྱེད་ཞིག་གིས་དབྱིན་ཡུལ་གྱི་ཏར་འཕྲིན་ (The Telegraph) ཞེས་པའི་ཐོག་གསལ་བཤད་བྱས་དོན། “བརྙན་ཐུང་དེ་ནག་གསུབ་གཏོང་དོན་ནི་དེའི་བཟོ་བཀོད་དང་སྒྲིག་སྦྱོར་བྱེད་སྟངས་ཚད་ལས་བརྒལ་བ་ཞིག་ཡིན་པ་མ་ཟད། མི་གཞན་གྱིས་ལྟ་མི་བཟོད་པ་ཞིག་ཡིན་སྟབས། རྒྱུ་རྐྱེན་གཞན་མེད་པར་ང་ཚོར་བརྙན་ཐུང་དེ་བཀག་འགོག་བྱེད་ཆེད་ཀྱི་མ་ལག་མེད་སྟབས་རྦད་དེ་ནག་གསུབ་བཏང་བ་ཡིན།” ཞེས་བརྗོད་ཡོད་སྟབས། འོད་ཟེར་ལགས་ཀྱིས་ཨི་རག་ནང་ཁ་ཆེའི་དྲག་སྤྱོད་པས་གསར་འགོད་པའི་མགོ་བཏུབ་པའི་བརྙན་པར་ལ་ངོ་དེབ་ཀྱིས་ཆོག་མཆན་སྤྲད་ཡོད་སྟབས། བོད་མིའི་རང་སྲེག་བརྙན་ཐུང་དེ་གསུབ་དགོས་དོན་གང་ཡང་ཆགས་མེད་ཅེས་ལན་འདེབས་བྱས་འདུག དི་ལོའི་ཕྱི་ཟླ་ ༡༠ པའི་ནང་མག་ཛུ་གྷར་བྷག་གིས་རྒྱ་ནག་ཤིན་ཧྭ་སློབ་གྲྭ་ཆེན་མོའི་ནང་ཡོང་སྐབས། རྒྱ་སྐད་ཐོག་ནས་སློབ་མས་བཏོན་པའི་དྲི་བར་ལན་འདེབས་བྱས་ཡོད་པ་མ་ཟད། ཟླ་འདིའི་ཚེས་ ༥ ཉིན་རྒྱ་ནག་གི་དྲ་རྒྱ་བཀོད་འདོམ་ལྷན་ཁང་གི་བློན་ཆེན་ལེའུ་ཝེ་ (Lu Wei)ཨ་རིར་སྐྱོད་སྐབས། ཨ་རིའི་གྲོང་ཁྱེར་ཀཱེལ་ལི་ཧྥོར་ཎེ་ཡཱར་རྟེན་གཞི་བྱས་པའི་ངོ་དེབ་ལས་ཁུངས་ཨ་མའི་ནང་ལྟ་སྐོར་དུ་ཕྱིན་ཡོད་པ་དང་། སྐབས་དེར་ཁོས་མག་ཛུ་གྷར་བྷག་གི་ཁང་པའི་ཅོག་ཙེའི་ཐོག་ཞི་ཅིན་ཕིན་གྱིས་རྒྱ་ནག་འཛིན་སྐྱོང་བྱེད་ཕྱོགས་ཀྱི་ཤོག་ལྷེ་ ༥༠༥ ཅན་གྱི་དེབ་ཅིག་བཞག་ཡོད་པ་མཐོང་བ་མ་ཟད། ཁོས་ལེའུ་ཝེ་ལ་ངས་ལས་རོགས་ཚོ་ལའང་དེབ་འདི་ཉོས་ཏེ། ཁོང་ཚོར་རྒྱ་ནག་གི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ལ་རྒྱུས་ལོན་བྱས་བཅུག་པ་ཡིན་ཞེས་བརྗོད་ཡོད་ཚུལ་སོགས་ལབ་སྟེ། རྒྱ་ནག་ནང་ངོ་དེབ་ཀྱི་ཁྲོམ་རྭ་འཚོལ་ཐབས་བྱས་ཡོད་འདུག འོན་ཀྱང་རྒྱ་དཔོན་ལེའུ་ཝེ་ཡིས་མག་ཛུ་ལ་ངས་ངོ་དེབ་རྒྱ་ནག་གི་ཁྲོམ་ར་ནང་འཛུལ་ཐུབ་ཀྱི་མ་རེད་ལབ་རྒྱུ་མ་བྱུང་ལ་འཛུལ་ཐུབ་ཀྱི་རེད་ཀྱང་ལབ་མེད། ཡིན་ཡང་ང་ཚོས་རྒྱལ་སྤྱིའི་ཁེ་ལས་རྒྱ་ནག་གི་ཁྲོམ་རར་འཛུལ་ནས་རྒྱ་ནག་གཞུང་ལ་སྐྱོན་བརྗོད་དང་གནོད་སྐྱོན་བཟོ་མཁན་ཚོར་ཆོག་མཆན་སྤྲོད་ཀྱི་མེད་ཅེས་ལན་འདེབས་བྱས་ཡོད་འདུག རྒྱ་ནག་གི་དམངས་གཙོ་དོན་གཉེར་བ་ཧུ་ཅཱ་ (Hu Jia ) ཡིས། “ད་ལྟ་ངོ་དེབ་ཀྱིས་ཡཱ་ཧོ་ལྷར་རྒྱ་ནག་ལ་གྲོགས་པོ་སྒྲིག་ནས་དྲ་རྒྱའི་རང་དབང་ལ་དོ་ཕོག་ཡོང་གཞིའི་ནོར་འཁྲུལ་ཞིག་བཟོ་བཞིན་འདུག”ཅེས་དང་། མིང་སྨྲོས་མེད་པའི་བོད་རིགས་མཁས་པ་ཞིག་གིས་དབྱིན་ཡུལ་གྱི་ཏར་འཕྲིན་ཐོག་བརྗོད་དོན། བོད་ནང་རྒྱལ་སྤྱིའི་གསར་འགོད་པ་བྱང་ཀོ་རི་ཡ་ལས་མང་བ་ཡོད་སྟབས། རྒྱ་ནག་གཞུང་དང་རྒྱལ་སྤྱིའི་དྲ་རྒྱ་ཁག་གིས་གནས་ཚུལ་ཕྱིར་གྱར་མ་བྱས་ཀྱང་། བོད་ནང་གི་གནས་ཚུལ་དག་ཕྱིར་འཐོན་ཀྱི་རེད་ཅེས་བརྗོད་འདུག གསར་འགོད་པ། དོན་གྲུབ།
༢༠༡༥
ནི་རུལ་སུངས་ལ་ཁྲིམས་ཐག་གཅོད་པའི་ལོ་ཡིན།

རྒྱ་ནག་གཞུང་གིས་ ༢༠༡༣ ལོ་ནས་ལྐོག་ཟ་རུལ་སུངས་ལ་རྒོལ་རྡུང་ལས་འགུལ་ཚ་ཚ་འུར་འུར་དུ་སྤེལ་མགོ་བཙུགས་ཡོད་པ་ལྟར། ༢༠༡༤ ལོར་ལྐོག་ཟ་རུལ་སུངས་དང་དབང་ཆ་སྒེར་སྤྱོད་བྱེད་མཁན་སྟག་དང་སྦྲང་མ་མང་པོ་ཞིག་འཛིན་བཟུང་བྱས་ཡོད་པ་དང་། ༢༠༡༥ ལོར་རུལ་རྒོལ་ལས་འགུལ་མུ་མཐུད་སྤེལ་ཏེ་ཁྲིམས་ལུགས་ཅན་བསྒྱུར་རྒྱུ་ཡིན་ཟེར། འདིའི་སྐོར་རྒྱ་ནག་གི་གསལ་བསྒྲགས་ནང་འཁོད་དོན། ༢༠༡༤ ལོར་རུལ་རྒོལ་ནི་ཀྲུང་གོའི་ཆབ་སྲིད་ལས་དོན་ཁྲོད་ཀྱི་ལས་རིམ་གལ་ཆེན་ཞིག་ཡིན་པ་སྨྲོས་མེད་ཡིན་ཏེ། ལོ་འདིར། ཀྲུང་གོའི་རུལ་རྒོལ་ལས་དོན་དེ་གཞི་ཁྱོན་དང་ཟབ་ཚད། ལམ་ལུགས་འཚོལ་བཤེར་སོགས་གང་ཐད་ནས་བལྟས་ཀྱང་དེ་ལ་སྔར་བྱུང་མ་མྱོང་པའི་ཟིལ་ཤུགས་ཀྱིས་ཁེངས་འདུག་ཅིང་། གལ་ཏེ་ ༢༠༡༣ ལོ་ནི་ཀྲུང་གོས་ནུས་ཤུགས་ཆེན་པོས་རུལ་རྒོལ་འགོ་རྩོམ་པའི་ལོ་ཡིན་ན། ༢༠༡༤ལོ་ནི་ཁྲིམས་ལྟར་རུལ་རྒོལ་དང་། ལམ་ལུགས་རུལ་རྒོལ་ལ་རྨང་གཞི་བརྟན་པོ་བསྐྲུན་པའི་ལོ་རེད། ༢༠༡༥ ལོར། ང་ཚོས་རུལ་རྒོལ་གྱི་ལས་རིམ་གང་དག་དོ་སྣང་བྱ་འོས་ཞེ་ན། རུལ་རྒོལ་ཁྲིམས་ལུགས་ཅན་དང་ལམ་ལུགས་ཅན་ལ་གོམ་ཆེན་མདུན་དུ་བསྐྱོད་རེ་ཡོད་པ། ཏང་གི་ཚོགས་ཆེན་བཅོ་བརྒྱད་པའི་ཚང་འཛོམས་གྲོས་ཚོགས་ཐེངས་བཞི་པའི་སྟེང་། རུལ་རྒོལ་ལ་རྒྱལ་ཁབ་ཀྱི་བཅའ་ཁྲིམས་བཟོ་བར་སྐུལ་འདེད་གང་མགྱོགས་བྱས་ངོར་རུལ་སུངས་སྔོན་འགོག་མ་ལག་འཐུས་ཚང་དུ་བཏང་པ་བརྒྱུད། རུལ་སུངས་བྱེད་མི་སྤོབས་པ་དང་བྱེད་མི་རུང་པ། བྱེད་མི་འདོད་པའི་སྒྲིག་འཛུགས་གོ་ཆོད་པ་བསྐྲུན་ནས། རུལ་སུངས་སྣང་ཚུལ་རྨང་ནས་སྔོན་འགོག་དང་བཀག་འགོག་བྱས་པ་རེད། དེ་ཡང་རུལ་རྒོལ་རྒྱུན་ལྡན་ཅན་གྱི་གནས་བབ་འོག ༢༠༡༥ ལོར་དཔག་ལྟས་བྱས་ན། རུལ་རྒོལ་དེ་རུལ་སུངས་དཔོན་རིགས་རྩད་ཞིབ་བྱེད་པ་ལས་ལམ་ལུགས་སྒྲིག་གཞིས་དཔོན་རིགས་ཀྱི་རུལ་སུངས་བྱེད་མི་སྤོབས་པ་དང་། བྱེད་མི་རུང་པ། བྱེད་མི་འདོད་པར་རིམ་གྱིས་བརྒལ་ནས་ཏང་ཡོན་ལས་བྱེད་པའི་དཔུང་སྡེ་སྔར་བས་སྤྱོད་གཙང་གསལ་ཐག་ཡོང་ཐུབ་རྒྱུ་རེད། ཉེ་སྔོན་རྒྱལ་ཡོངས་དམངས་ཆེན་རྒྱུན་ལས་ཨུ་ལྷན་གྱིས་ཉེས་ཁྲིམས་འཆར་ཟིན་བཟོ་བཅོས་ཁྲོད་ལྐོག་ཟ་རྔན་ལེན་ལ་ཉེས་ཆད་གཅོད་པའི་ཁྲིམས་རྒྱ་བཟོས་ཤིང་། ཁྲིམས་འཛུགས་སྡེ་ཚན་གྱིས་རྩ་ཁྲིམས་ལས་རུལ་རྒོལ་དོན་ཚན་ལ་བཟོ་བཅོས་བརྒྱབ་ནས། ལྐོག་རྔན་ལེན་མཁན་དང་རུལ་སུངས་པ། འགོ་ཁྲིད་ཀྱི་ཉེ་ཚན་གྱིས་རུལ་སུངས་བྱེད་པར་ཁྲིམས་རྒྱ་ནན་མོ་བཟོས། དེ་བས། རུལ་རྒོལ་ཁྲིམས་ལུགས་ཅན་དང་། ལམ་ལུགས་ཅན་ནི་ ༢༠༡༥ ལོ་མ་ཟད་ཕྱིས་འབྱུང་ལོ་ཟླའི་ནང་ཀྲུང་གོ་གུང་ཁྲན་ཏང་གིས་ནུས་པ་ཡོད་ཚད་ཀྱིས་ཐག་གཅོད་བྱེད་དགོས་པའི་གནད་དམ་པ་ཅིག་དང་། ཚང་འཛོམས་གྲོས་ཚོགས་ཐེངས་བཞི་བ་འཚོགས་པ་དེས་རྗེས་ཕྱོགས་སུ་ཏང་གི་ཚོགས་ཆེན་བཅོ་བརྒྱད་པའི་རུལ་རྒོལ་ཁ་ཕྱོགས་དང་རྩ་དོན་རྒྱུན་འཁྱོངས་བྱས་ཐོག་མུ་མཐུད་དུ་རུལ་རྒོལ་ལ་རྡུང་རྡེག་ནན་མོ་གཏོང་པ་དང་མཉམ་དུ་ལམ་ལུགས་འཛུགས་བསྐྲུན་ལ་སྐུལ་འདེད། རུལ་རྒོལ་ལམ་ལུགས་ཇུས་འགོད་ལ་ནུས་པ་འདོན་པ། དབང་ཆ་བེད་སྤྱོད་བྱེད་པ་ཚད་ལྡན་དུ་གཏོང་པ་སོགས་བརྒྱུད། བཅའ་ཁྲིམས་ཀྱི་རུལ་རྒོལ་བྱེད་པའི་ལམ་དུ་བསྐྱོད་དགོས་པ་མཚོན་ཡོད། སྒྲིག་ཁྲིམས་ཞིབ་བཤེར་སྡེ་ཚན་བཅོས་སྒྱུར་ནི་ ༢༠༡༤ ལོའི་ལས་རིམ་ནང་གི་གནད་དམ་པ་ཞིག་རེད། ལོ་ངོ་གཅིག་མ་འདས་རིང་། ཀྲུང་དབྱང་སྒྲིག་བཤེར་ཨུ་ལྷན་གྱིས་ཐེངས་གཉིས་ལ་སྡེ་ཚན་བཅོས་སྒྱུར་གནང་སྟེ་ལས་ཀའི་གྲོས་རིམ་མཐུན་སྦྱོར་སྡེ་ཚན་ ༡༡༡ ཁུ་བསྡུ་བྱས་ཤིང་། སྒྲིག་ཁྲིམས་ཞིབ་བཤེར་ཁང་ ༤ དང་སྒྲིག་བཤེར་ལས་བྱེད་པར་ལྟ་སྐུལ་ཁང་ ༡ གསར་དུ་བཙུགས་ནས་ལས་རྐང་དང་པོའི་རུལ་རྒོལ་གྱོད་གཞི་ཐག་གཅོད་བྱེད་ཚད་ལ་ཐད་ཀར་ཤུགས་སྣོན་བྱས། ཞིང་ཆེན་སྒྲིག་ཁྲིམས་ཞིབ་བཤེར་ཨུ་ལྷན་གྱིས་ཀྲུང་དབྱང་སྒྲིག་བཤེར་ཨུ་ལྷན་གྱི་བཅོས་སྒྱུར་ལ་དཔེ་ལྟ་བྱས་ནས། ཞིང་ཆེན་སོ་གཅིག་གི་སྒྲིག་བཤེར་ཨུ་ལྷན་གྱིས་སྒྲིག་བཤེར་ལྟ་སྐུལ་ཁང་ ༦༡ གསར་དུ་བཙུགས། ལོ་དེའི་ཟླ་ ༡༡ པའི་ཚེས་ ༢ ཉིན། ཆེས་མཐོའི་མི་དམངས་ཞིབ་དཔྱོད་ཁང་རུལ་རྒོལ་སྤྱི་ཅུས་རིམ་སྤར་གྱིས། སྒྲིག་བཤེར་ལྟ་སྐུལ་སྡེ་ཚན་དང་གྱོད་དོན་མཐུན་འབྲེལ་གོ་ཆོད་ཡོང་པར་བྱས། ༢༠༡༥ ལོར། དེ་དག་ཚོས་ཐུན་མོང་སྒོས་ནུས་པ་ཇི་ལྟར་འདོན་རྒྱུའང་ཀུན་གྱིས་དོ་སྣང་བྱེད་ཡུལ་གཙོ་བོ་ཞིག་ཏུ་གྱུར་ཡོད་འདུག ཀྲུང་དབྱང་སྐོར་ཞིབ་ཚོགས་པས་ལས་དོན་སྔར་བས་འཐུས་ཚང་དུ་ཡོང་རྒྱུ་རེད། ཚོགས་ཆེན་བཅོ་བརྒྱད་པ་ནས་བཟུང་ཀྲུང་དབྱང་སྐོར་ཞིབ་ཚོགས་པས་སྐོར་ཞིབ་ཐེངས་བཞིར་སྤེལ། དེའི་ཁྲོད་ ༢༠༡༤ ལོར་སྐོར་ཞིབ་ཐེངས་གསུམ་སྤེལ་བར་གཞི་ཁྱོན་ཆེ་ཞིང་མགྱོགས་ཚད་མྱུར་པ། རྡུང་རྡེག་གནད་དུ་ཁེལ་བ། རྡུང་ཚད་སྔར་བས་ཤུགས་དྲག་པ་སོགས་ཀྱི་ཁྱད་ཆོས་མངོན་འདུག ༢༠༡༣ ལོའི་སྐོར་ཞིབ་ལས་དོན་ཁྲོད་ཀའེ་ཀྲུའུ་ཞིང་ཆེན་གྱི་དེ་སྔའི་རྒྱུན་ཨུ། ཙོན་དབྱི་གྲོང་ཁྱེར་ཨུ་ལྷན་གྱི་ཧྲུའུ་ཅི་མུའེ་ཧྲོ་ཧྭ། ཧུའུ་པེ་ཞིང་ཆེན་གྱི་དེ་སྔའི་ཧྲིན་ཀྲང་ཟུར་པ་ཀའོ་ཡུས་མེན། སྲིད་གྲོས་ཀྱི་དེ་སྔའི་ཀྲུའུ་ཞི་ཁྲུན་པའོ་ཁའེ་ལྟ་བུའི་སྟག་རྒན་ཁ་ཤས་འཛིན་བཟུང་བྱས་ཡོད་ཅིང་། ༢༠༡༤ ལོའི་སྐོར་ཞིབ་ནི་སྐོར་ཞིབ་བྱ་ཡུལ་ག་ས་གང་དུ་དཔོན་རིགས་འཛིན་བཟུང་བྱས་པའི་གྲུབ་འབྲས་ལོན་འདུག དཔོན་རིགས་འཛིན་བཟུང་ལས་གཞན། ན་ནིང་གི་ཐེངས་འགའི་སྐོར་ཞིབ་ལ་སྤྱི་འགྲོས་རང་བཞིན་གྱི་ཕྱོགས་སྡོམ་ཐད་གྲུབ་འབྲས་ལོན་ཡོད་དེ། པེ་ཅིང་དང་ཀོང་ཞི་སོགས་ས་གནས་ལ་ཀྲུང་དབྱང་སྐོར་ཞིབ་ཚོགས་པས་ཡང་དང་བསྐྱར་དུ་“དཔོན་ཆུང་གི་རུལ་སུངས་དངུལ་འབོར་ཆེ་བ” “ཤ་སྦྲང” ལྟ་བུའི་རུལ་སུངས་ཀྱི་གནད་དོན་འབུར་དུ་ཐོན་འདུག་ཅེས་གནས་ཚུལ་ཕྱིར་ལྡོག་བྱས་ཡོད་པ་དང་། ཀོང་ཞི་དང་། སི་ཁྲོན་སོགས་ས་གནས་ལ་འགོ་ཁྲིད་ལས་བྱེད་ཁ་ཤས་ཀྱི་ཉེ་ཚན་བསྐོ་བཞག་གིས་དཔུང་ཁག་སྒྲིག་པ་དང་། ལས་བྱེད་ཁ་ཤས་ཀྱི་ཉེ་འབྲེལ་དང་། ལེགས་སྐྱེས་འབུལ་ལམ་གྱིས་འབྲེལ་བ་བསྐྲུན་པ་སོགས་ཀྱི་གནས་ཚུལ་ཐོན་པ་ཕྱིར་ལྡོག་བྱས་འདུག དེ་ལས་ ༢༠༡༥ ལོ་མ་ཟད་ཕྱིས་འབྱུང་དུས་ཡུན་རིང་པོའི་ཁྲོད། ཀྲུང་དབྱང་སྐོར་ཞིབ་ཚོགས་པར་དེ་ལས་མི་ཚད་པའི་ལས་ཀ་སྒྲུབ་སྟངས་ཡོད་སྲིད་དེ། དོན་ངོ་མར་གང་ཞིག་ལ་སྐོར་ཞིབ་དང་། མི་དམངས་ལ་གྲུབ་འབྲས་གང་ཞིག་སྟོན་རྒྱུ། ལམ་ལུགས་རུལ་རྒོལ་ལ་སྒུལ་ཤུགས་ག་འདྲ་སྩོལ་བ་བཅས་ནི་ང་ཚོས་རེ་སྒུག་བྱེད་འོས་པ་ཞིག་རེད། ༢༠༡༥ ལོར་ཞིང་ཆེན་དང་པུའུ་རིམ་པའི་མཐོ་རིམ་དཔོན་རིགས་དག་ལ་བསྟུད་མར་ཁྲིམས་ཐག་གཅོད་རྒྱུ་རེད། ༢༠༡༤ ལོའི་ཟླ་ ༡༢ པའི་ཚེས་ ༡༠ ཉིན་གྱི་སྔ་དྲོར། རྒྱལ་ཁབ་འཕེལ་བཅོས་ཨུ་ལྷན་གྱི་ཀྲུའུ་རེན་ཟུར་པ། རྒྱལ་ཁང་ཐོན་ཁུངས་ཅུས་ཀྱི་ཅུས་ཀྲང་ལུའུ་ཐེའུ་ནན་ན་ཧུ་པའེ་ལང་ཧྥང་འབྲིང་རིམས་ཁྲིམས་ཁང་གིས་ཚེ་བཙོན་བཅད། གསར་འགོད་པར་གོང་སྒྲིག་བྱས་པར། ཚོགས་ཆེན་བཅོ་བརྒྱད་པའི་རྗེས་ནས་འཛིན་བཟུང་ཐེབས་པའི་ཞིང་ཆེན་དང་པུའུ་རིམ་པའི་དཔོན་རིགས་ ༥༠ ལྷག་ཡོད་ཅིང་། དེའི་ཁྲིད་མི་ ༤ ལ་ཁྲིམས་ཐག་བཅད་ཟིན་པ་དང་། མི་ ༡༨ སྲིད་ཁྲིམས་ཀྱི་གོ་རིམ་དུ་ཚུད་པ། མི་ ༡༢ ལ་གྱོད་དོན་ཞིབ་བཤེར་བྱེད་པ། མི་ ༦ སྲིད་ཁྲིམས་སྡེ་ཚན་དུ་བསྐྱལ་པ། གཞན་མི་ ༢༨ ལ་རྩ་འཛུགས་ཀྱི་ཞིབ་བཤེར་བྱེད་སྒང་རེད། ༢༠༡༥ ལོར་ཞིང་ཆེན་དང་པུའུ་རིམ་པའི་མཐོ་རིམ་དཔོན་རིགས་ལ་ཁྲིམས་ཐག་གཅོད་པ་བསྐྱར་དུ་འགོ་རྩོམ་རྒྱུ་ཡིན་ལ། དོན་དངོས་ཐོག་ཁྲིམས་ལྟར་རུལ་རྒོལ་གྱི་དམིགས་ཡུལ་མངོན་འགྱུར་བྱེད་ཐུབ་མིན་དང་། དྲང་བདེན་གྱི་ཁྲིམས་ཐག་གཅོད་རྒྱུ་དེ་གནད་གཙོ་བོ་རེད། ཕྱི་རྒྱལ་དུ་བྲོས་པའི་དཔོན་རིགས་འཛིན་བཟུང་རྒྱུན་ལྡན་ཅན་དུ་འགྱུར་ཐུབ་པ། ༢༠༡༤ ལོའི་ཟླ་ ༧ པ་ནས་བཟུང་། ཀྲུང་གོའི་ “ལྦ་རྔོན་ ༢༠༡༤”ལ་འཛམ་གླིང་གིས་དོ་སྣང་ཆེན་པོ་མཛད། ཟླ་ ༡༢ པའི་ཚེས་ ༤ ཉིན་ཀྲུང་གོའི་ཉེན་རྟོག་པའི་ཕྱོགས་ནས་སྔ་གཞུག་ཏུ་རྒྱལ་ཁབ་དང་ས་ཁུལ་ ༦༠ ནས་ཕྱི་རྒྱལ་དུ་བྲོས་པའི་དཔལ་འབྱོར་ཉེས་ཅན་མི་སྣ་ ༤༢༨ འཛིན་བཟུང་ཐེབས་པ་དང་། དེའི་ཁྲོད། གྱོད་དངུལ་སྒོར་ཁྲི་སྟོང་ཡན་ལ་སླེབས་མཁན་ ༡༤༡ དང་། ཕྱི་རྒྱལ་དུ་བྲོས་ནས་ལོ་ ༡༠ ཡན་འགོར་མཁན་ ༣༡ ཡོད་ཅེས་བསྒྲགས། ན་ནིང་ནས་བཟུང་། ཀྲུང་གོའི་རུལ་རྒོལ་ལས་དོན་ཕྱི་ཕྱོགས་སུ་སྤེལ་འགོ་བརྩམས་ཏེ་རུལ་རྒོལ་ལས་ དོན་རིམ་པ་གསར་པ་ཞིག་ཏུ་སྤེལ། ལོ་འགོར། ཁྱོན་ཡོངས་ནས“གཅེར་དཔོན”ལ་དག་ཐེར་ལས་དོན་དེ་ཀོང་ཏུང་སོགས་ཞིང་ཆེན་ཁ་ཤས་ནས་རིམ་གྱིས་རྒྱལ་ཡོངས་སུ་སྤེལ། ལོ་དཀྱིལ་དུ། འཛམ་གླིང་ཡོངས་སུ་རུལ་དཔོན་གྱི་མ་དངུལ་ཕྱིར་ལེན་པའི་ལས་འགུལ་སྤེལ་བ་དེས་ཕྱི་རྒྱལ་གྱི་རུལ་རྒོལ་གོམ་འགྲོས་ཇེ་མགྱོགས་སུ་བཏང་། ཟླ་ ༡༡ པའི་ཡ་གླིང་དང་ཞི་བདེ་རྒྱ་མཚོའི་དཔལ་འབྱོར་མཉམ་འབྲེལ་རྩ་འཛུགས་ཀྱི་སྐབས་ ༢༦ པའི་པུའུ་ཀྲང་རིམ་པའི་ཚོགས་འདུའི་སྟེང་། ཀྲུང་གོས་གྲོས་འགོ་བཏོན་པའི་《པེ་ཅིང་རུལ་རྒོལ་བསྒྲགས་གཏམ་》ལ་དངོས་སུ་མིང་རྟགས་བཀོད་ཅིང་། ཡ་གླིང་དང་ཞི་བདེ་རྒྱ་མཚོའི་དཔལ་འབྱོར་སྡེ་ཁོངས་བར་རུལ་རྒོལ་མཉམ་ལས་ཤུཊ་སྣོན་བྱེད་ཐུབ་པ་བྱུང་། རྒྱལ་སྤྱི་དང་མཉམ་ལས་ཀྱི་བྱེད་ཐབས་འདི་དག་ནི་ཀྲུང་གོའི་རུལ་རྒོལ་ལས་དོན་གྱི་སྡོངས་གྲོགས་སུ་ཆགས་ཡོད་དེ། ཕྱི་འབྲེལ་པུའུ་ཡི་བཅའ་ཁྲིམས་སི་སི་ཀྲང་ཞུས་ཧུང་གིས“ལས་རིམ་རྗེས་མར་སྔར་བས་ཐོལ་བརྒལ་གསར་པ་ཡོད་ཐག་ཆོད་ཡིན་ཏེ། རུལ་སུངས་དཔོན་རིགས་ཁྲིམས་ལུགས་ལ་གཞོལ་ནས་ཕྱི་ལ་བྲོས་བྱོལ་འགྲོ་འདོད་པ་དེ་ནི་སྟོང་བསམ་རང་རེད” ཟེར། ཅེས་སོགས་འཁོད་འདུག
སྨན་པ་ཚོར་བྱམས་བརྩེ་གལ་ཆེ།

ལྡི་ལི་གསར་པའི་སྨན་ཁང་ཞིག་ཏུ་༧གོང་ས་མཆོག་གིས་སྨན་པ་མཁས་ཀྱང་ཀུན་སློང་བཟང་པོ་མེད་ན་ཁོས་སྤྲད་པའི་སྨན་དེས་ཕན་དེ་ཙམ་མི་ཐོགས། གལ་ཏེ་སྨན་པ་དེ་ཙམ་མི་མཁས་ཀྱང་ཀུང་སློང་བཟང་པོ་ཡོད་ན་ཁོའི་སྨན་དེས་ཕན་ཐོགས་ཡོད་ཅེས་གསུངས། ཟླ་འདིའི་ཚེས་ ༢༠ ཉིན་༧གོང་ས་མཆོག་གིས་རྒྱ་གར་རྒྱལ་ས་ལྡི་ལི་གསར་པའི་ནང་གི་རཱམ་མ་ནོ་ཌིར་ལོ་ཧ་སྨན་ཁང་དུ་ཆིབས་སྒྱུར་བསྐྱངས་ཏེ། སྨན་པ་དང་སྨན་ཞབས་པ། དེ་བཞིན་ལས་བྱེད་བཅས་མི་མང་ ༤༠༠ བརྒལ་བར་བྱམས་བརྩེ་དང་བཟང་སྤྱོད་ཅེས་པའི་བརྗོད་གཞིའི་ཐོག་གསུངས་བཤད་གནང་དོན། ང་ཚོ་ཚང་མ་ལུས་དང་སེམས་ཚོར་གང་གི་ཆ་ནས་འགྲོ་བ་མིའི་འདུ་ཤེས་འཛིན་མཁན་ཡིན་པ་གཅིག་འགྱུར་ཞིག་ཆགས་ཡོད། སྲོག་ཆགས་གཞན་དང་མཚུངས་པར་ང་ཚོ་ཚང་མ་བདེ་བ་འདོད་མཁན་ཡིན་པ་གཅིག་མཚུངས་ཡིན་པ་མ་ཟད། མི་ཚེ་བདེ་སྐྱིད་ལྡན་པ་ཞིག་བསྒྲུབ་རྒྱུའི་ཐོབ་ཐང་ཡང་ཚང་མར་གཅིག་མཚུངས་སུ་ཡོད། འོན་ཀྱང་ང་ཚོ་ཐ་དད་དབྱེ་རྒྱུའི་ཁྱད་ཆོས་ཤིག་ཡོད་པ་ནི་མིའི་རྣམ་དཔྱོད་དེ་ཡིན། མིའི་རྣམ་དཔྱོད་དང་ཀླད་པའི་ནུས་པ་ལ་བརྟེན་ནས་རང་ཉིད་ཙམ་མ་ཟད། གཞན་ལའང་བདེ་སྐྱིད་སྐྲུན་ཐུབ། འོན་ཀྱང་གལ་ཏེ་ང་ཚོའི་རྣམ་དཔྱོད་དེ་བེད་སྤྱོད་ལོག་པར་ཕྱིན་པ་ཡིན་ན་དམག་འཁྲུག་སློང་གི་ཡོད། དེར་བརྟེན། ང་ཚོས་རང་ཉིད་འཛམ་གླིང་ནང་མི་འབོར་ཐེར་འབུམ་བདུན་ཡོད་ཁོངས་ནས་གཅིག་ཡིན་བསམ་པའི་འདུ་ཤེས་ཀྱིས་རྣམ་དཔྱོད་དེ་མཐུན་ཕྱོགས་སུ་བེད་སྤྱོད་གཏོང་དགོས། ངོས་རང་རྒྱ་གར་སྲོལ་རྒྱུན་གྱི་ལེགས་བཤད་ལ་ཧ་ཅང་བསྔགས་བརྗོད་ཞུ་མཁན་ཞིག་ཡིན། རྒྱ་གར་ནང་སྲོལ་རྒྱུན་ནས་དར་བའི་འཚེ་མེད་ཞི་བ་དང་ཆོས་ལུགས་འཆམ་མཐུན་གྱི་ལྟ་གྲུབ་དེས་སྤྱི་ཚོགས་ནང་བཟོད་སྲན་དར་ཁྱབ་ཤུགས་ཆེན་བྱུང་ཐུབ་པ་དང་། ལྷག་པར་རྒྱ་གར་སྲོལ་རྒྱུན་ཐོག་ཆོས་ལུགས་མཐུན་སྒྲིལ་བརྗོད་སྐབས་ཆོས་ཁས་ལེན་མཁན་ཙམ་མིན་པར་ཆོས་ཁས་མི་ལེན་མཁན་རྣམས་ལའང་གུས་བརྩི་ཞུ་རྒྱུའི་སྲོལ་བཟང་ཞིག་དར་ཡོད། ནུབ་ཕྱོགས་སུ་སེ་ཁུ་ལར་ཞེས་པའི་ཐ་སྙད་འདི་མི་འགའ་ཤས་ཀྱིས་ལྷ་མེད་སྨྲ་བའི་རིང་ལུགས་དང་གཅིག་མཚུངས་སུ་ལྟ་བཞིན་ཡོད། དེས་ཆོས་ལུགས་སུ་ལའང་དད་གུས་མི་བྱེད། དེར་བརྟེན། རྒྱ་གར་གནའ་རབས་ཀྱི་ལྟ་གྲུབ་དང་སེམས་ཁམས་རིག་པའི་སྐོར་དེ་དག་ཧ་ཅང་གཏིང་གཟབ་པོ་དང་རྒྱ་ཆེན་པོ་ཡིན། གལ་ཏེ་ང་ཚོས་དེང་སྐབས་ནུབ་ཕྱོགས་པའི་སེམས་ཁམས་རིག་པ་དང་རྒྱ་གར་གནའ་རབས་ཀྱི་སེམས་ཁམས་རིག་པ་གཉིས་མཚུངས་བསྡུར་བྱེད་ཚེ་ནུབ་ཕྱོགས་པའི་སེམས་ཁམས་རིག་པའི་རྣམ་གཞག་དེ་གཞི་རིམ་ལྟ་བུ་ཆགས་ཡོད། ཕྱོགས་མཚུངས་རྒྱ་གར་ནང་དུས་ཡུན་རིང་པོ་ནས་འཛམ་གླིང་ནང་གི་ཆོས་ལུགས་གཙོ་ཆེ་བ་རྣམས་འཆམ་མཐུན་ངང་མཉམ་གནས་བྱས་དང་བྱེད་མུས་ཡིན། སྐབས་རེར་གནས་ཚུལ་ཕྲན་བུ་ཡོང་བཞིན་ཡོད་ཀྱང་གཞི་རྩའི་ཆ་ནས་ཆོས་ལུགས་ཕན་ཚུན་ཧ་ཅང་འཆམ་མཐུན་ངང་གནས་བཞིན་ཡོད། གནད་དོན་འདི་ནི་ངོས་ཀྱི་ལས་འགན་གཉིས་པ་ཆོས་ལུགས་མཐུན་སྒྲིལ་གོང་སྤེལ་གཏོང་རྒྱུའི་ལས་གཞི་དང་འབྲེལ་བ་ཡོད། སྤྱིར་ཆོས་ལུགས་ཚང་མས་བྱམས་པ་དང་བརྩེ་བ། བཟོད་སྲན་སོགས་ཀྱི་བསླབ་བྱ་གསུང་བཞིན་ཡོད་སྟབས། ཆོས་ལུགས་ཕན་ཚུན་ངེས་པར་དུ་འཆམ་མཐུན་ངང་གནས་ཐུབ་པ་དགོས་རྒྱུ་ཧ་ཅང་གལ་ཆེན་པོ་ཡིན། དེ་འདྲའི་འདུ་ཤེས་འཛིན་ཐུབ་པ་བྱུང་ན་འགྲོ་བ་མི་རིགས་སྤྱིའི་བདེ་དོན་ལ་ཧ་ཅང་ཕན་ཐོགས་ཐུབ། ཀུན་སློང་བཟང་པོ་དགོས་རྒྱུ་དང་སེམས་ཇེ་བཟང་དུ་གཏོང་རྒྱུ་ཧ་ཅང་གལ་ཆེན་པོ་ཡིན། དུས་རྒྱུན་བོད་པ་ཚོས། སྨན་པ་མཁས་ཀྱང་ཀུན་སློང་བཟང་པོ་མེད་ན། ཁོས་སྤྲད་པའི་སྨན་དེས་དེ་ཙམ་ཕན་ཐོགས་མེད། གལ་ཏེ་སྨན་པ་དེ་ཙམ་མི་མཁས་ཀྱང་ཀུང་སློང་བཟང་པོ་ཡོད་ན། ཁོའི་སྨན་དེ་ཕན་ཐོགས་ཧ་ཅང་ཡོད། ཅེས་བརྗོད་སྲོལ་ཡོད། དེར་བརྟེན་སྨན་པ་དེས་ཞེ་ཐག་པ་ནས་ནད་པ་དེར་ཤ་ཚ་ཡོད་ན། སྨན་བཅོས་དེ་ཡང་ནུས་པ་ཆེ་བ་ཡོང་རྒྱུ་ཡིན། དེར་བརྟེན་དུས་རྒྱུན་མི་གཞན་ལ་གདོང་གི་རྣམ་འགྱུར་ཚུན་འཛུམ་མདངས་སྟོན་དགོས་པ་དང་། གཞན་དང་འགྲོག་འདྲིས་བྱེད་སྐབས་སེམས་པ་བཟང་པོ་བྱེད་དགོས། སྨན་པ་ཁག་གཅིག་གིས་གདོང་གི་རྣམ་འགྱུར་སྒམ་པོ་བྱས་ནས་ནད་པར་སྨན་བཅོས་བྱེད་སྐབས་འཁྲུལ་ཆས་བཟོ་སྒྲིག་བྱས་པ་ལྟར་བྱེད་ཀྱི་རེད། དེ་ལས་ཟློག་སྟེ་སྨན་པ་ཁག་གཅིག་གིས་ནད་བཅོས་བྱེད་སྐབས་ནད་པར་འཛུམས་མདངས་སྟོན་ནས་སྨན་བཅོས་བྱས་ཚེ་ཕན་ཐོགས་ཆེ་བ་ཡོད་པ་ཤེས་ཀྱི་རེད། སྨན་པ་དང་སྨན་ཞབས་པ་ཚོའི་གཞན་ཕན་གྱི་བྱ་བ་དེ་ནི་བསྔགས་བརྗོད་འོས་པ་ཞིག་རེད། ངོས་ཀྱིས་ཁ་ནས་བྱམས་བརྩེ་བཤད་པ་ཙམ་ལས་བྱམས་བརྩེ་ལག་ལེན་བཀལ་མཁན་ངོ་མ་དེ་ཁྱེད་ཚོ་ཡིན། འདི་ནི་ངོ་མཚར་ཆེ་བ་ཞིག་ཡིན། ཞེས་སོགས་གསུངས་ཡོད་པ་བོད་མིའི་སྒྲིག་འཛུགས་ཀྱི་དྲ་བར་སྤེལ་འདུག
བོད་རིཊ་ལས་བྱེད་པ་གསུམ་ཏང་ནང་ནས་ཕུད།

རྒྱ་ནག་དབུས་སྒྲིག་ཁྲིམས་ཞིབ་བཤེར་ཁང་གིས་མཚོ་སྔོན་ཞིང་ཆེན་དུ་རྟོག་ཞིབ་བྱས་པ་བརྒྱུད་བོད་མིའི་རང་ལུས་མེར་བསྲེཊ་ཀྱི་དོན་རྐྱེན་བྱུང་སའི་རེབ་གོང་མདོ་བ་ཤང་གི་བོད་རིགས་ལས་བྱེད་པ་ ༣ ཏང་ནང་ནས་ཕྱིར་འབུད་བཏང་ཡོད་འདུག ཟླ་འདིའི་ཕྱི་ཚེས་ ༢༥ ཉིན་རྒྱ་ནག་དབུས་སྒྲིག་ཁྲིམས་ཞིབ་བཤེར་ཁང་གི་དྲ་བའི་ཐོག་གནས་ཚུལ་སྤེལ་བ་ལྟར་ན། འདས་ལོའི་ཕྱི་ཟླ་ ༨ པ་ནས་བཟུང་མཚོ་སྔོན་ཞིང་ཆེན་ནང་སྒྲིག་ཁྲིམས་རྟོག་ཞིབ་བྱས་པ་བརྒྱུད། གནད་དོན་གྱི་ཁུངས་སྣེ་ ༧༠༡ རྙེད་དེ་ཉེས་དོན་ ༢༤༡ ཐོ་འགོད་ཁྲིམས་བཤེར་བྱས་ཡོད་པ་མ་ཟད། འབྲེལ་ཡོད་ཉེས་ཅན་ ༢༧༧ ལ་ཐག་གཅོད་བྱས་ཡོད་པ་དང་། དེའི་ནང་དུ་ཁུལ་རིམ་པའི་ལས་བྱེད་པ་ ༡༠ དང་། རྫོང་རིམ་པའི་ལས་བྱེད་པ་ ༤༥། གྲོང་ཚོ་རིམ་པ་མན་གྱི་ལས་བྱེད་པ་ ༢༢༢ བཅས་ཡོད་ཅིང་། ཁུལ་དང་ཞིང་ཆེན་རིམ་པའི་ལས་བྱེད་པ་ ༡༥ ཁྲིམས་འཛིན་ལྷན་ཁང་ལ་རྩིས་སྤྲད་ཡོད་འདུག ཐེངས་འདིར་ཐག་གཅོད་བྱས་པའི་ཉེས་དོན་མང་ཆེ་བ་ཡུལ་ཤུལ་བསྐྱར་འཛུགས་སོགས་འཛུགས་སྐྲུན་ལས་གཞི་དང་ལས་བྱེད་བསྐོ་འཐེན། གཏེར་ལས་དབང་ཆ་ཉོ་ཚོང་། དེ་བཞིན་དུས་ཆེན་དང་གཉེན་སྟོན་སོགས་སུ་ཐུམ་རྒྱག་རྔན་པ་སྤྲད་པ་སོགས་ལྐོག་ཟ་རུལ་སུངས་དང་ལྐོག་རྔན་བླངས་བའི་གནད་དོན་རིགས་ཡིན་ཡང་། རྟོག་ཞིབ་ཁྲོད་གྲངས་ཉུང་མི་རིགས་ཀྱི་ཏང་ཡོན་ལས་བྱེད་པའི་ཆབ་སྲིད་འདུ་ཤེས་དམན་པར་ཆེད་དུ་དམིགས་ཏེ། ཆབ་སྲིད་ཀྱི་སྒྲིག་ཁྲིམས་དང་འགལ་བའི་ཏང་ཡོན་ལས་བྱེད་པར་སྐྱོན་བརྗོད་དང་སློབ་གསོ་བཏང་ཡོད་པ་མ་ཟད། ཉེ་བའི་ལོ་ཤས་ནང་བསྟུད་མར་བྱུང་བའི་བོད་ཁུལ་བརྟན་ལྷིང་མེད་པའི་གནད་དོན་རིགས་ཐག་གཅོད་བྱས་པར་ཕྱིར་ལྟ་ཞེས་པའི་བྱ་འགུལ་སྤེལ་ཏེ། གྲོང་ཁྱེར་དང་ཞིང་ཆེན་ནང་ཁུལ་ནས་ཐག་གཅོད་བྱས་པའི་ཉེས་དོན་ ༨ དང་དེ་འབྲེལ་གྱི་ཉེས་ཅན་ ༣༠ ལ་བསྐྱར་དུ་རྟོག་ཞིབ་བྱས་ཏེ། བོད་དོན་ཆེད་སྔ་གཞུག་ཏུ་བོད་མི་ ༥ ཡིས་རང་ལུས་མེར་བསྲེགས་གནང་སའི་རྨ་ལྷོ་ཁུལ་རེབ་གོང་ཐུན་རིན་རྫོང་། མདོ་བ་ཞང་གི་སྡེ་བ་ ༥ ཡི་ཏང་ཡོན་ལས་བྱེད་པའི་ཆབ་སྲིད་ཀྱི་གནད་དོན་ཐག་གཅོད་བྱས་པའི་ནང་། བོད་རིགས་ཏང་ཡོན་ལས་བྱེད་པ་སྒྲོལ་མ་སྐྱབས་དང་རྒྱ་རྡོ(加多)། ལོ་བརྒྱ་(洛加)བཅས་ལ་བསྐྱར་དུ་ཐག་གཅོད་བྱས་ཏེ་ཏང་ནང་ནས་ཕྱིར་འབུད་བཏང་ཡོད་འདུག གསར་འགོད་པ། པདྨ་མཚོ། 　

ཞང་ཞུང་རིག་གཞུང་དཔྱད་གླེང་ཚོགས་འདུ་བསྡུས།

ཟླ་འདིའི་ཚེས་ ༢༤ ནས་ ༢༥ བར་ཉིན་གཉིས་རིང་སྐབས་དང་པོའི་ཞང་ཞུང་རིག་གནས་རིག་གཞུང་དཔྱད་གླེང་ཚོགས་འདུ་ཞེས་པ་དེ་ལྷ་སར་ཚོགས་ཡོད་འདུག ཐེངས་འདིའི་ཚོགས་ཐོག་ཏུ་རྒྱས་བཅད་བགོས་བྱས་པའི་བོད་རང་སྐྱོང་ལྗོངས་ཁོངས་དང་། མཚོ་སྔོན། ཀན་སུའུ། སི་ཁྲོན། པེ་ཅིན་བཅས་ཀྱི་ཞིབ་འཇུག་མི་སྣ་དང་དགེ་རྒན་ཆེན་མོ་ ༤༠ ཙམ་མཉམ་ཞུགས་གནང་སྟེ་དཔྱད་རྩོམ་སྒྲོགས་སྦྱང་གནང་ཡོད་འདུག ཐེངས་འདིའི་ཉིན་གཉིས་ཀྱི་ཚོགས་འདུའི་སྟེང་། ཚོགས་བཅར་བ་ཡོངས་ཚོགས་ཆུང་གཉིས་སུ་བགོས་ཏེ། ཚོགས་ཆུང་དང་པོའི་ནང་། ཞང་ཞུང་སྒྱུ་རྩལ་དང་། ཞང་ཞུང་ལོ་རྒྱུས་རིག་གནས་ཀྱི་ཁྱད་ཆོས་དང་དེའི་དེང་རབས་ཀྱི་རིན་ཐང་གླེང་བ། རི་བོ་ཧི་མ་ལ་ཡའི་ཁུལ་གྱི་ས་འོག་ནས་ཐོན་པའི་གསེར་གྱི་འབག གནའ་བོའི་ཞང་བོད་དང་རྒྱ་གར་བར་གྱི་འགྲོ་ལམ་ལས་འཕྲོས་ཏེ་ཞང་ཞུང་ཤེས་རིག་ཕྱི་ཕྱོགས་སུ་ཁྱབ་པའི་རྒྱུ་ལམ་བཅས་ཀྱི་བརྗོད་གཞིའི་ཐོག རང་རང་གི་དཔྱད་རྩོམ་སྒྲོགས་སྦྱང་གནང་ཡོད་འདུག ཚོགས་ཆུང་གཉིས་པའི་ནང་། གླ་རྩིའི་ཚོང་ལམ་དང་སྤུ་རྒྱལ་རིག་གནས། མཚོ་བོད་ས་མཐོའི་འདས་ཟིན་པའི་ལོ་ངོ་ལྔ་སྟོང་གི་གནམ་གཤིས་ཀྱི་འགྱུར་བས་ཞང་ཞུང་གི་ཤེས་རིག་ལ་ཤུགས་རྐྱེན་བྱུང་ཚུལ། རྒྱའི་ལོ་རྒྱུས་ནང་འཁོད་པའི་འབྲེལ་ཡོད་ཞང་ཞུང་སྐོར་ཅུང་ཟད་གླེང་བ། མངའ་རིས་པུང་ཧྲང་གི་སྲོལ་རྒྱུན་བུད་མེད་ཀྱི་གྱོན་ཆས་དང་རྒྱན་ཆའི་འབྱུང་ཁུངས་དང་ཞང་ཞུང་རིག་གནས་ཀྱི་འབྲེལ་བ་རགས་ཙམ་གླེང་བ་བཅས་ཀྱི་ཐོག་དཔྱད་རྩོམ་སྒྲོགས་སྦྱང་དང་དྲི་བ་དྲིས་ལན་གནང་འདུག ཚོགས་འདུ་དངོས་གཞིའི་སྔར་ཉིན་ཚེས་ ༢༣ ཉིན་ཚོགས་བཅར་བ་རྣམས་ལྷ་སའི་སྟོད་ལུང་བདེ་ཆེན་རྫོང་གི་འབྲི་ལུང་ས་ཆའི་གནའ་ཤུལ་རྙིང་པར་རྟོག་ཞིབ་ཏུ་བསྐྱོད་ཡོད་པ་དང་། འབྲི་ལུང་ཞང་ཞུང་རིག་གནས་གནའ་ཤུལ་རྙིང་པ་ནི་ལྷ་ས་གྲོང་ཁྱེར་གྱི་སྟོད་ལུང་བདེ་ཆེན་རྫོང་གནས་ཆུང་དགོན་པའི་སྤོ་མ་གྲོང་ཚོའི་ཞང་སྟོན་རང་བྱུང་ཚོ་པ་བཞི་པའི་ལྷོ་ནུབ་མཚམས་ཀྱི་སྤྱི་ལེ་གསུམ་གྱི་མཚམས་སུ་ཡོད་འདུག གནས་ཚུལ་ནང་འཁོད་པར། གནའ་ཤུལ་དེ་ནི་མཚོ་ངོས་ལས་མཐོ་ཚད་རྨི་ ༤༠༣༢ ཀྱི་སར་ཡོད་པ་དང་། བོད་ཁུལ་དུ་འདུ་གནས་སོ་བདུན་བཞེངས་པའི་ཡ་གྱལ་ཏོ་རོ་ལུང་གསུམ་ཞེས་པ་འདི་ནི། དུས་རབས་བཅུ་གཅིག་པར་བསྟན་པ་ཕྱི་དར་དུས་སུ་བོན་གྱི་མཁས་ཆེན་ཞང་སྟོན་བསྟན་པ་ཚུལ་བཞིས་བོན་གྱི་གསས་ཁང་དུ་བསྒྱུར་ཞིང་། ལ་ལས་ད་ལྟའི་འབྲི་ལུང་གནའ་ཤུལ་རྙིང་པ་དེ་ནི་དུས་སྐབས་དེའི་སྟོད་ལུང་ར་བོན་གྱི་འདུ་གནས་བཞེངས་སའི་གནས་སུ་འབྲི་ལུང་དགོན་བཞེངས་པར་འདོད། དུས་རབས་བཅོ་བརྒྱད་པར་འཇང་གུར་དམག་དཔུང་གིས་དགོན་པ་འདི་གཏོར་བརླགས་བཏང་ཡོད་འདུག
ང་ཚོར་དམངས་གཙོ་རྫུན་མ་མི་དགོས།

ཁ་སང་ཧོང་ཀོང་གི་ལྟེ་གནས་གྲོང་ཁྱེར་ནང་མི་མང་སྟོང་ཕྲག་མང་པོས་ང་ཚོར་ཡང་དག་པའི་འོས་འདེམས་དགོས་ཞེས་པའི་འབོད་ཚིག་བསྒྲགས་ཏེ་ངོ་རྒོལ་ཁྲོམ་སྐོར་བྱས་འདུག ཁ་སང་ཕྱི་ཚེས་ ༡ ཉིན་ཧོང་ཀོང་དམངས་གཙོ་མཐུན་ཚོགས་ཀྱི་གོ་སྒྲིག་འོག ཧོང་ཀོང་གི་ལྟེ་གནས་གྲོང་ཁྱེར་ནང་མི་གྲངས་སྟོང་ཕྲག་མང་པོས། ༼དམངས་གཙོ་རྫུན་མ་མི་དགོས། ང་ཚོར་ཡང་དག་པའི་འོས་འདེམས་དགོས༽ཞེས་པའི་འབོད་ཚིག་བསྒྲགས་ཏེ་ཞི་བའི་ཁྲོམ་སྐོར་བྱས་ཡོད་པ་དང་། ལས་འགུལ་སྣེ་ཁྲིད་པས་ཐེངས་འདིའི་ལས་འགུལ་ནང་མི་ཁྲི་ ༥ ཙམ་མཉམ་ཞུགས་ཐུབ་པའི་ཚོད་དཔག་བྱས་ཀྱང་། དངོས་སུ་མཉམ་ཞུགས་བྱེད་མཁན་ ༡༣༠༠༠ ལས་མེད་སྐོར་བརྗོད་འདུག ཐེངས་འདིའི་ལས་འགུལ་ནང་ཞུགས་མཁན་ཉུང་དུ་ཕྱིན་པའི་སྐོར་ལ་ཧོང་ཀོང་ཁྲིམས་ལུགས་སློབ་ཆེན་གྱི་དགེ་རྒན་ཆེན་མོ་དང་ལས་འགུལ་སྣེ་ཁྲིད་པ་དེ་ཡོ་ཐིན་གྱིས། དཀྱིལ་དབུས་བཙན་བཟུང་གི་ལས་འགུལ་མཚམས་འཇོག་བྱས་རྗེས་མི་མང་ལ་ངལ་གསོ་དགོས་ཀྱི་ཡོད་ཅིང་། ད་ལྟའི་ཆར་ཁྲོམ་སྐོར་གྱི་ལམ་ནས་དམངས་གཙོའི་ཆོད་སེམས་མཚོན་ཐབས་བྱེད་པར་མི་མང་ནང་བསམ་ཚུལ་མི་འདྲ་བ་ཡོང་བཞིན་ཡོད་པ་ཙམ་ལས། དེ་སྔོན་ལས་འགུལ་ནང་ཞུགས་པའི་མི་མང་གི་བསམ་བློར་གློ་བུར་དུ་འགྱུར་ལྡོག་ཐེབས་སོང་བ་མིན་སྐོར་བརྗོད་འདུག ལས་འགུལ་ནང་མཉམ་ཞུགས་མ་བྱས་པའི་ཧོང་ཀོང་རྒྱ་ཡིག་སློབ་ཆེན་རང་སྦྱོང་ལྟེ་གནས་ཀྱི་དགེ་རྒན་ཁྲིན་ཡན་ཡཱ་ཡིས་གསར་འགོད་པར། ད་རེས་ང་ལས་འགུལ་ནང་མཉམ་ཞུགས་བྱས་མེད་ལ། ངས་བལྟས་ན་མི་གྲངས་གཙོ་བོ་མ་རེད། ལས་འགུལ་ནང་ཞུགས་མཁན་ཉུང་བ་ཙམ་གྱིས་མི་མང་གིས་ཡང་དག་པའི་འོས་འདེམས་བརྩོན་ལེན་བྱེད་པའི་ཆོད་སེམས་ཉམས་སོང་བ་མཚོན་གྱི་མེད་ལ། ལས་འགུལ་ནང་མ་ཞུགས་པ་ཙམ་གྱིས་ལས་འགུལ་ལ་རྒྱབ་སྐྱོར་བྱེད་ཀྱི་མེད་པའང་མཚོན་གྱི་མེད། ཅེས་བརྗོད་འདུག འདས་ལོའི་ཕྱི་ཟླ་ ༦ ཚེས་ ༡༠ ཉིན་རྒྱ་ནག་རྒྱལ་སྲིད་སྤྱི་ཁྱབ་ཁང་གིས། ཧོང་ཀོང་སྐོར་གྱི་༼རྒྱབ་ཤ་དཀར་པོ༽ཞེས་པའི་སྲིད་ཡིག་གསར་པ་ཡོངས་བསྒྲགས་བྱས་ཏེ། ཕྱི་ལོ་ ༢༠༡༧ ལོའི་ཧོང་ཀོང་དམིགས་བསལ་སྤྱི་ཁྱབ་འོས་འདེམས་སྐབས། འོས་མི་རྒྱ་གཞུང་གིས་འདེམས་སྒྲུག་བྱ་རྒྱུ་གཏན་འབེབས་བྱས་པར་བརྟེན། འདས་ལོའི་ཕྱི་ཟླ་ ༧ ཚེས་ ༡ ཉིན་ཧོང་ཀོང་གི་དཀྱིལ་དབུས་གྲོང་ཁྱེར་ནང་ཞི་རྒོལ་བ་ཁྲི་ཕྲག་མང་པོས་ངོ་རྒོལ་བྱས་ཡོད་པ་མ་ཟད། ཕྱི་ཟླ་ ༩ པའི་ནང་ནས་བཟུང་མཐོ་རིམ་སློབ་མས་གཙོས་ཞི་རྒོལ་བ་ཚོས་དཀྱིལ་དབུས་བཙན་བཟུང་གི་ལས་འགུལ་སྤེལ་མགོ་བརྩམས་ཏེ། ཟླ་བ་ ༢ ལྷག་རིང་ལྟེ་གནས་གྲོང་ཁྱེར་གྱི་གཞུང་ལམ་ཁག་ཏུ་སྡོད་གུར་བརྒྱ་ཕྲག་མང་པོ་ཕབ་ནས་ཞི་རྒོལ་བྱས་ཡོད་པ་མ་ཟད། ཧོང་ཀོང་ཁྲིམས་བཟོ་ལྷན་ཁང་དང་ཁྲིམས་ཞིབ་ཁང་གི་སྒོ་སྒེའུ་ཁུང་བཅག་སྟེ་ནང་དུ་འཛུལ་བ་སོགས་ཀྱི་ངོ་རྒོལ་ཤུགས་ཆེན་བྱས་ཡོད་ཀྱང་། འདས་ལོའི་ཕྱི་ཟླ་ ༡༢ པའི་ནང་ཧོང་ཀོང་ཆེས་མཐོའི་ཁྲིམས་ཞིབ་ཁང་གི་བཀའ་བཀོད་འོག་ལས་འགུལ་བཙན་གྱིས་མཚམས་འཇོག་ཏུ་བཅུག་ཡོད་པ་རེད། གསར་འགོད་པ། པདྨ་མཚོ།
གྲྭ་བ་ཞིག་ཁྲིན་ཏུའུ་ནས་བོར་འདུག

ཟླ་སྔོན་མའི་ཟླ་མགོ་ཙམ་ལ་ཕ་ཡུལ་མཚོ་སྔོན་མང་ར་ནས་ཡིན་པའི་ཟླ་ཚང་དགེ་འདུན་རྒྱ་མཚོ་ལགས་ཁྲིན་ཏུའུ་ནས་རྒྱ་གཞུང་གིས་འཛིན་བཟུང་བྱས་ཡོད་འདུག དེ་རིང་བོད་ནས་གནས་ཚུལ་འབྱོར་བ་ལྟར་ན། ཟླ་སྔོན་མའི་ཚེས་ ༡༠ ཡས་མས་ཤིག་ལ་ཁྲིན་ཏུའུ་གྲོང་ཁྱེར་དུ། མཚོ་སྔོན་ཞིང་ཆེན་མཚོ་ལྷོ་ཁུལ། མང་ར་རྫོང་ཐར་ཤུལ་ཡུལ་ཚོའི་ཟླ་ཚང་དགེ་འདུན་རྒྱ་མཚོ་ཞུ་བར་རྒྱུ་མཚན་གསལ་ཁ་མེད་པར་རྒྱ་གཞུང་གིས་འཛིན་བཟུང་བྱས་ཡོད་འདུག དགེ་འདུན་རྒྱ་མཚོ་ལགས་ཀྱིས་ ༢༠༠༨ ལོའི་སྔོན་ལ་ཐར་ཤུལ་དགོན་པ་དང་ལྷ་ས་འབྲས་སྤུངས་དགོན་པ་བཅས་སུ་སློབ་གཉེར་གནང་ཡོད་པ་དང་། ༢༠༠༨ ལོར་ཁོང་ལྷ་ས་ནས་འཛིན་བཟུང་གིས་ཟླ་གསུམ་ལྷག་ལ་བཀག་ཉར་བྱས་ཡོད་ཅིང་། རྗེས་སུ་ཀློད་གྲོལ་ཐོབ་རྗེས་མཚོ་ལྷོ་མང་ར་རྫོང་ཐོ་ལེ་དགོན་པར་སློབ་གཉེར་བྱས་ཏེ་རྒྱུན་སྡོད་གནང་ཡོད་འདུག ཉེ་ལམ་དགོན་པའི་དགུན་ཁའི་གུང་གསེང་དང་བསྟུན་ཏེ་རོགས་པ་གྲྭ་བ་གཞན་གཉིས་དང་མཉམ་དུ་ཁྲིན་ཏུའུ་རུ་རྒྱ་ཡིག་སྦྱོང་དུ་ཕྱིན་ཡོད་འདུག ཉིན་ཉི་ཤུ་ཙམ་གྱི་སྔོན་ལ་ཁྲིན་ཏུའུ་རུ་རྒྱ་ཡིག་འཛིན་གྲྭ་གྲོལ་ནས་ཕྱིར་ཡོང་བའི་ལམ་བར་དུ། མིག་ཤེལ་ནག་པོ་གྱོན་ཡོད་པའི་མི་ཁག་ཅིག་གིས་ཁོང་འཛིན་བཟུང་གིས་བཙན་འཁྲིད་བྱས་ཡོད་པ་དང་། འཛིན་བཟུང་བྱེད་མཁན་དེ་དག་གིས་དགེ་འདུན་རྒྱ་མཚོ་ལགས་ཀྱི་གློག་ཀླད་དང་། རྩོམ་ཡིག་སོགས་ཡིག་ཆ་ཁག་ཅིག་ཡོད་པ་ཚང་མ་འཁྱེར་ཡོད་འདུག ཁོ་རོགས་པ་གཉིས་ཀྱིས་ཉིན་དེར་དགེ་འདུན་རྒྱ་མཚོ་འཛིན་བཟུང་བྱེད་མཁན་དེ་དག་རྒྱ་གཞུང་གསང་བའི་ལས་ཁུངས་ཀྱི་མི་སྣ་ཡིན་པའི་ངོས་འཛིན་བྱེད་བཞིན་ཡོད་པ་དང་། ཉིན་དེ་ནས་ད་བར་ཁོང་གར་ཡོད་ཅི་ཆགས་ཀྱི་གནས་ཚུལ་གང་ཡང་ཤེས་རྟོགས་མེད་པར་གྱུར་ཡོད་འདུག དགེ་འདུན་རྒྱ་མཚོ་ལགས་ནི་མཚོ་སྔོན་མང་ར་རྫོང་ཐར་ཤུལ་ཡུལ་མཚོ་ནས་ཡིན་པ་དང་། ཁོང་གི་སྨྱུག་མིང་ལ་ཟླ་ལྡེ་མིག་དང་། དྲ་མིང་ལ་བདེན་པའི་མེ་ལྕེ་ཞུ་བཞིན་ཡོད་འདུག རྩོམ་པ་པོ་དགེ་འདུན་རྒྱ་མཚོ་ལགས་དུས་རྒྱུན་བོད་མི་རིགས་ཀྱི་བདེ་སྡུག་ལ་སེམས་ཁུར་གནང་མཁན་ཞིག་ཡིན་འདུག་ལ་ཁོང་ད་ལྟ་རང་ལོ་ ༢༧ ཡིན་འདུག

གཞིས་ཆཊ་ཁག་ཏུ་སྐྱོད་པར་ཆོག་མཆན་ཞུ་དགོས།

དེ་རིང་རྒྱ་གར་ཕོ་ཉ་གསར་ཁང་གིས་གནས་ཚུལ་སྤེལ་བ་ལྟར་ན། ཟླ་སྔོན་མའི་ཚེས་ ༣༠ ཉིན་རྒྱ་གར་ནང་སྲིད་ལྷན་ཁང་གིས་གསལ་བསྒྲགས་ཤིག་སྤེལ་ཏེ། རྒྱ་གར་ནང་རྟེན་གཞི་བྱས་པའི་སྐྱབས་བཅོལ་བོད་མིའི་གཞིས་ཆགས་ཁག་ཏུ་ཕྱི་རྒྱལ་ལྟ་སྐོར་ལ་འགྲོ་མཁན་ཚོས་ཆོག་མཆན་ཞུ་དགོས་སྐོར་བསྒྲགས་འདུག རྒྱ་གར་ནང་སྲིད་ལྷན་ཁང་གི་བསྒྲགས་གཏམ་ནང་། “ཕྱི་རྒྱལ་ལྟ་སྐོར་བ་དང་ཕྱི་རྒྱལ་གྱི་རོགས་ཚོགས་ཁག་རྒྱ་གར་ནང་སྡོད་པའི་སྐྱབས་བཅོལ་བོད་མིའི་གཞིས་ཆགས་ཁག་ཏུ་སྐྱོད་མཁན་ཡིན་ཚེ། རྒྱ་གར་དབུས་ནང་སྲིད་ལྷན་ཁང་ལ་ཆོག་མཆན་ཞུ་དགོས་པ་ནི་གཞུང་གི་སྲིད་བྱུས་ཤིག་ཡིན་སྟབས། ས་གནས་གཞིས་མགོ་ཁག་གིས་རྒྱ་གར་གཞུང་གིས་ཕྱི་རྒྱལ་མི་རིགས་ལ་མཐུན་རྐྱེན་སྤྲོད་ཕྱོགས་ཀྱི་བཅའ་ཡིག་དགོངས་དོན་ལྟར། གཞིས་ཆགས་ཁག་ཏུ་ཡོང་མཁན་ཕྱི་རྒྱལ་བ་ཚོར་རྒྱ་གར་གཞུང་གི་ཆོག་མཆན་ཞུ་དགོས་ཤིང་། དེ་ནི་རྒྱ་གར་དབུས་ནང་སྲིད་ལྷན་ཁང་གི་དྲ་ཚིགས་བརྒྱུད་ནས་ཞུ་དགོས་པ་རེད།”ཅེས་བརྗོད་འདུག ད་ལྟ་རྒྱ་གར་ནང་རོབ་རྩིས་བྱས་ན་བོད་མི་འབུམ་གཅིག་ལྷག་ཡོད་པ་མ་ཟད། དེ་དག་རྒྱ་གར་གྱི་བོད་མིའི་གཞིས་སྒར་ཁག་ ༤༥ ནང་འཚོ་སྡོད་བྱེད་ཀྱིན་ཡོད།   གསར་འགོད་པ། དོན་གྲུབ།      

འཛམ་ཐང་དུ་ཞི་བདེའི་ལྷན་ཚོཊ་ཐེངས་གཉིས་པ་བསྡུས།

འཛམ་ཐང་བསམ་གྲུབ་ནོར་ནུའི་གླིང་དུ་ཞི་བདེའི་ལྷན་ཚོགས་ཐེངས་གཉིས་པ་བསྐོངས་པའི་ཐོག བོད་མི་ནང་ཁུལ་དུ་འཁྲུག་འཛིང་རྐུ་འཕྲོག་བཅོམ་གསུམ་སོགས་མི་བྱེད་པའི་གྲོས་ཆོད་དོན་ཚན་བཞི་བཞག་ཡོད་འདུག ཇོ་ནང་འགྲོ་ཕན་ལྷན་ཚོགས་ཀྱི་ཚོགས་གཙོ་ཚངས་དབྱངས་རྒྱ་མཚོ་ལགས་ཀྱིས་འདི་གར་གནས་ཚུལ་མཁོ་སྤྲོད་གནང་བ་ལྟར་ན། ཕྱི་ཟླ་ ༢ ཚེས་ ༢༥ ཉིན་ནས་བཟུང་ཉིན་གསུམ་རིང་ཇོ་ནང་པའི་གདན་ས་ཆེན་མོ་ཤར་འཛམ་ཐང་བསམ་གྲུབ་ནོར་བུའི་གླིང་དུ། ཕྱི་ལོ་ ༢༠༡༢ ལོར་དྲག་པོའི་མཚོན་ཆའི་རིགས་རྩ་རྫོགས་བྱས་ཤིང་རང་རིགས་ཕུ་ནུ་ཡོངས་ལ་ནང་དམེ་དང་། ནང་རྐུན་མི་བྱེད་པའི་དམ་བཅའ་བཞག་ནས་ལོ་འཁོར་གསུམ་འཁོར་བའི་རྗེས་དྲན་དང་འབྲེལ་བའི་ཞི་བདེའི་ལྷན་ཚོགས་ཐེངས་གཉིས་པ་ཞེས་པ་ཞིག་སྐོང་ཚོགས་གནང་ཡོད་པ་དང་། ཚོགས་ཐོག་ཏུ་ཇོ་ནང་ཆོས་བརྒྱུད་ཀྱི་དབུ་འཛིན་མཆོག་སྤྲུལ་འཇིགས་མེད་རྡོ་རྗེ་མཆོག་གིས་དབུས་གཙང་བ་དགོན་པ་དང་། ཆོས་རྗེ་དགོན། ཚེ་བཅུ་དགོན། གསང་ལུང་དགོན། ཨ་སིག་དགོན་སོགས་འཛི་གཞུང་གི་ཇོ་ནང་དང་། རྙིང་མའི་དགོན་སྡེ་བཅུ་ ༣༠ ལྷག་གི་བླ་སྤྲུལ་མཁན་གསུམ་དབུ་བཞུགས་ཐོག་ཚོགས་འདུ་དབུ་འཛུགས་གནང་ཡོད་པ་དང་། ཚོགས་འདུའི་ཉིན་དང་པོར་སྟོད་མ་ཡུལ་ཚོ་སྟེ་ཚྭ་ཁ་དང་། གོང་རྒྱ། རི་འཕོང་། ཤོས་མདའ་སོགས་དང་། ཉིན་གཉིས་པར་བར་མ་ཡུལ་ཚོ་སྟེ་ཆོས་རྗེ། གཙང་བ། ཡུལ་བ། ཡག་མདོ། ཀ་ཐོག་ཡུལ་ཚོ། ཉིན་གསུམ་པར་ན་མདའ་ཡུལ་ཚོ་དང་། རྫོང་མདའ་ཡུལ་ཚོ་གཉིས་བཅས་ཆ་བགོས་ཀྱིས་འཛོམས་ཡོད་ཅིང་། ཉིན་རེར་ཁྱོན་མི་གྲངས་ཆིག་སྟོང་ནས་ཉིས་སྟོང་ལྷག་འདུ་འཛོམས་བྱུང་ཡོད་འདུག ཡང་གནས་ཚུལ་མཁོ་སྤྲོད་པས་ལྷན་ཚོགས་ཀྱི་དགོས་དམིགས་དང་བརྗོད་དོན་སྐོར་ངོ་སྤྲོད་གནང་བ་ལྟར་ན། ཕྱི་ལོ་ ༢༠༡༢ ཟླ་ ༢ པ་ནས་བཟུང་ཇོ་ནང་འཛམ་ཐང་དགོན་ཆེན་དུ་འཛམ་ཐང་གཙང་སྡེ་ཚོ་བ་དང་། ཆོས་རྗེ་ཚོ་བ་གཉིས་ཀྱིས་གཙོས་འཛི་གཞུང་གི་ཚོ་བ་ཡོངས་ཀྱི་མི་སྐྱ་ཕོ་མོ་ཡོངས་ཀྱིས། བོད་མིའི་ནང་ཕན་ཚུན་ལ་ནང་དམེ་དང་། ནང་རྐུ་སོགས་མི་བྱེད་པའི་དམ་བཅའ་བརྟན་པོར་བཞག་ནས་ལོ་འཁོར་གསུམ་འཁོར་བའི་རྗེས་དྲན་འཚོགས་འདུ་ཡིན་པ་དང་། ཐེངས་འདིའི་ཚོགས་འདུ་དང་འབྲེལ་ནས་འཛི་ཡུལ་སྟོད་སྨད་བར་གསུམ་གྱི་རྒན་དར་གཞོན་གསུམ་གྱིས་མཐུན་པའི་ལག་ཟུང་དམ་དུ་སྦྲེལ་ཏེ། འཚེ་མེད་ཞི་བདེའི་ལམ་བཟང་བརྟན་འཇགས་ཡོང་ཆེད། མ་བསྐུལ་དང་བླངས་པ་ཆིག་ཁྲི་ལྷག་གིས་ཤོ་མི་རྒྱག་པ་དང་། མི་རིགས་གང་ཡིན་ཡང་འཁོན་འཛིང་མི་བྱེད་པ། རྐུ་འཕྲོག་བཅོམ་གསུམ་སོགས་མི་བྱེད་པ་དང་། ཡང་ན་མང་ཚོགས་ཁྲོད་དོན་རྐྱེན་གང་བྱུང་འདུམ་འགྲིག་ཚོགས་པའམ་ཞི་བདེ་ཚོགས་པས་ཐག་གཅོད་ལ་གུས་བཀུར་ཞུ་རྒྱུ་བཅས་ཀྱི་གྲོས་ཆོད་དོན་ཚན་བཞི་གཏན་འབེབས་གནང་ཡོད་འདུག གསར་འགོད་པ། པདྨ་མཚོ།
ཚོགས་གཞོན་གྱི་སྣེ་འཁྲིད་འོག་ཚོགས།

དེ་རིང་ཉིན་རྒྱབ་སྤྱི་འཐུས་ཚོགས་གཞོན་མཁན་པོ་བསོད་ནམས་བསྟན་འཕེལ་མཆོག་གིས་སྣེ་འཁྲིད་དེ་གྲོས་ཚོགས་མུ་མཐུད་ཚོགས་སོང་། ད་ལྟ་ཉིན་རྒྱབ་ཆུ་ཚོད་ ༡།༣༠ སྟེང་སྤྱི་འཐུས་ཚོགས་གཞོན་མཁན་པོ་བསོད་ནམས་བསྟན་འཕེལ་ལགས་ཀྱིས་སྣེ་འཁྲིད་དེ་གྲོས་ཚོགས་མུ་མཐུད་ཚོགས་སོང་། ཉིན་རྒྱབ་ཀྱི་གྲོས་ཚོགས་དབུ་འཛུགས་ཐོག་ཚོགས་གཞོན་མཆོག་གིས། གྲོས་ཚོགས་འདས་པའི་ཉིན་ཤས་རིང་ཚོགས་པའི་སྟེང་། གདུང་སེམས་མཉམ་སྐྱེད་ཀྱི་གྲོས་འཆར་གྲོས་ཆོད་དང་། བཀའ་དྲིན་རྗེས་དྲན་གྱི་གྲོས་ཆོད་སོགས་ཀྱི་ལས་རིམ་ཁག་གཏིང་ཟབ་པོ་དང་། གྲོས་ཚོགས་ཀྱི་ཚོགས་མི་ཚང་མས་བསམ་ཚུལ་ཧ་ཅང་ཡག་པོ་ཕེབས་ཐུབ་ཡོད་པ་རེད། ཅེས་གསུངས་སོང་། ཁོང་གིས་མུ་མཐུད་དུ་གསུངས་དོན། དེ་རིང་ང་ཚོར་གནས་ཚུལ་ཞིག་བྱུང་བ་རེད། རྩ་བའི་ཁ་སང་གི་ལས་རིམ་ཞིག་གི་མཇུག་ཏུ་བྱུང་བ་ཞིག་ཆགས་ཡོད། དེ་རིང་བསྐྱར་དུ་ཆེས་མཐོའི་ཁྲིམས་ཞིབ་ཁང་གི་རྩིས་མགོ་ཞིག་དང་འབྲེལ་བའི་ཐོག་ནས་ཕན་ཚུན་གདོང་ཐུག་ཟེར་ན་འདྲ་སྒེར་སོ་སོའི་ངོས་ནས་བསམ་ཚུལ་མ་འདྲ་བ་བྱུང་བ་རེད། བྱུང་ཚར་བ་དེ་བྱུང་ཚར་བ་རེད། གྲོས་ཚོགས་ཚོགས་མི་ཚང་མའི་ངོས་ནས་ཐུགས་བསམ་རྒྱ་ཆེན་པོ་བཞེས་ཏེ། ང་ཚོའི་བསྟན་སྲིད་རང་དབང་སླར་གསོ་དང་། དེ་བཞིན་ང་ཚོའི་གྲོས་ཚོགས་ཀྱི་ལས་རིམ་མཇུག་ལེགས་པར་བསྐྱང་ཆེད་དུ་བསམ་བློ་གཏིང་ཟམ་མོ་བཞེས་རོགས་གནོངས། ཞེས་གསུངས་རྗེས། སྔ་དྲོའི་ལས་འཕྲོས་སྟེ་ཆེས་མཐོའི་ཁྲིམས་ཞིབ་ཁང་གི་སྔོན་རྩིས་གཏན་འབེབས་ཏེ་མཇུག་སྐྱོང་གནང་སོང་།
འཇིཊ་བྱེད་སྐྱབས་ཉེན་གཡོལ་དུ་ཕྱིན་འདུག

མཛོད་དགེ་རྫོང་ཐང་སྐོར་ཡུལ་ཚོའི་ས་ཁང་གནད་དོན་ཞུ་གཏུག་པ་འཇིགས་བྱེད་སྐྱབས་ལགས་ཀྱིས་བརྙན་ཐུང་ཞིག་བསྐུར་ཏེ། མུ་མཐུད་ཞུ་གཏུག་བྱེད་པའི་གོ་སྐབས་ཐོབ་ཆེད་ཁོང་ཡིབ་ནས་ཡོད་སྐོར་བརྗོད་འདུག འདི་གར་བོད་མི་ཞིག་གིས་གནས་ཚུལ་མཁོ་སྤྲོད་གནང་བ་ལྟར་ན། སི་ཁྲོན་མཛོད་དགེ་རྫོང་ཐང་སྐོར་ཡུལ་ཚོའི་འབྲོག་མང་གི་ས་ཁང་སྲིད་གཞུང་གིས་བཙན་འཕྲོག་བྱས་པའི་གནད་དོན་ཞུ་གཏུག་བྱེད་མཁན་འཇིགས་བྱེད་སྐྱབས་ལགས། ཉེ་སྔོན་གར་ཡོད་ཅི་བྱུང་མེད་པར་གྱུར་ཏེ་ཁྱིམ་མི་གཉེན་འབྲེལ་སོགས་ཀྱིས་སེམས་འཁྲལ་ཆེན་པོ་བྱས་ཡོད་ཀྱང་། ཟླ་འདིའི་ཕྱི་ཚེས་ ༡༤ ཉིན་ཁོང་གིས་བརྙན་ཐུང་ཞིག་བསྐུར་ཏེ། ཟླ་འདིའི་ཕྱི་ཚེས་ ༡༣ ཉིན་གྱི་སྔ་དྲོར་སྲིད་གཞུང་གིས་ཁོང་བཙན་ཁྲིད་བྱས་པ་མ་ཟད། རྗེས་དེད་པ་བཏང་སྟེ་གསང་བའི་འཛིན་བཟུང་བྱེད་པའི་ངན་ཇུས་འཐེན་པར་བརྟེན། ད་ལྟ་ཁོང་ཉེན་གཡོལ་དུ་ཕྱིན་ཏེ་མཐོ་རིམ་མགོ་ཁྲིད་ཚོར་ཞུ་གཏུག་བྱེད་པའི་གོ་སྐབས་ཤིག་ལ་སྒུག་ཡོད་སྐོར་བརྗོད་འདུག བརྙན་ཐུང་དེའི་ནང་ཁོང་གིས། ཐང་སྐོར་གྱི་ས་དོན་གྱི་རྐྱེན་གྱིས་ཁ་སང་ཕྱི་ཚེས་ ༡༣ ཉིན་ས་གནས་སྲིད་གཞུང་གི་ལས་བྱེད་ཚོས་ང་བཙན་གྱིས་ཁོང་ཚོའི་སར་ཁྲིད་དེ། གནས་གང་ཡིན་མི་ཤེས་ས་ཞིག་ཏུ་བཙན་གྱིས་འཁྲིད་རྩིས་བྱས་ཀྱང་ང་མ་སོང་བར་བརྟེན། ང་ཚོའི་བར་ཁ་རྩོད་ཤོར་ཏེ་རྒྱག་རིས་བྱས་པ་ཡིན། ཕྱི་དྲོར་ང་ཁྱིམ་དུ་ཡོང་སྟེ་སྒོ་ཕྱིར་འབུད་སྐབས། ངོ་མི་ཤེས་པའི་མི་རེས་ངའི་རྗེས་དེད་ཡོང་ནས་གཏོང་གི་མི་འདུག་པས་ཡར་མར་ཞིག་ལ་བཟུར་བཞག་པ་ཡིན། གཉེན་ཉེ་དང་གྲོགས་པོ་ཚང་མས་ངའི་དོན་དུ་སེམས་འཁུར་བྱེད་ཀྱི་ཡོད་པས། གནས་སྐབས་རིང་ང་གང་དུ་ཡོད་མེད་བཤད་མ་ཐུབ་པར་དགོངས་དག་ཞུས་པ་ཡིན། ང་གང་དུ་ཡོད་མེད་མི་བཤད་པའི་རྒྱུ་མཚན་ནི། ངས་ཁྱེད་ཚོར་ཁ་པར་བརྒྱབ་པ་ཡིན་ན། ཁོ་ཚོས་ཁ་པར་ལ་ལྐོག་ཉན་བྱས་ནས་བསྡད་ཡོད་སྟབས། ང་གང་དུ་ཡོད་ཤེས་ནས་འཛིན་བཟུང་བྱ་ངེས་རེད། ཁོ་ཚོའི་འཛིན་བཟུང་བྱེད་སྟངས་ཡང་ཁྲིམས་མེད་ལུགས་མེད་ཀྱིས་དགོང་མོ་དང་མི་མང་པོས་མི་མཐོང་ས་ནས་འཛིན་བཟུང་བྱེད་འགྲོ་ཡི་འདུག ཅེས་དང་། ཡང་ཁོང་གིས། ང་གཡོལ་དགོས་པའི་དམིགས་ཡུལ་ཅི་ཡིན་ཟེར་ན། ང་ལ་ཉི་མ་གཅིག་མ་དགོས་སྐར་ཆ་གཅིག་ལས་མ་བྱུང་བ་ཡིན་ནའང་། གོང་རིམ་གྱི་མགོ་ཁྲིད་རྣམས་ལ་ང་ཚོར་གནས་ཚུལ་འདི་འདྲ་བྱུང་གི་འདུག་ཅེས་བཤད་པའི་གོ་སྐབས་ཤིག་རག་ན་བསམ་པ་ཡིན། ང་ཚོའི་ཁེ་ཕན་དང་བདེ་འཇགས་ལ་གོང་རིམ་གྱི་མགོ་ཁྲིད་ཆེན་པོ་ཞིག་གིས་ཁག་ཐེག་བྱེད་མ་ཐུབ་ཚེ། ང་ཚོའི་བདེ་འཇགས་དང་ཁེ་ཕན་ལ་སྲུང་སྐྱོབ་བྱེད་མཁན་མི་འདུག ཅེས་བརྗོད་འདུག ཕྱི་ལོ་ ༢༠༡༠ ལོར་ཐང་སྐོར་ཡུལ་ཚོའི་ས་གནས་སྲིད་གཞུང་གིས་གྲོང་ཁྱེར་ལྗང་མདོག་ཅན་དུ་བསྒྱུར་བར་ཁ་གཡར་ཏེ། ཐང་སྐོར་ཡུལ་ཚོ་སྐ་བར་མ་སྡེ་བའི་འབྲོག་ཁྱིམ་ ༢༠ ལྷག་བཙན་གྱིས་གནས་སྤོར་དུ་བཅུག་ནས་ས་ཁང་བཙན་འཕྲོག་བྱས་པར་བརྟེན། ས་གནས་མི་མང་གིས་ཐེངས་དུ་མར་རྫོང་སྲིད་གཞུང་ལ་ཞུ་གཏུག་བྱས་ཡོད་ཀྱང་། གོང་རིམ་ནས་གནད་དོན་ཐག་གཅོད་རྒྱུ་ཡིན་ལུགས་བརྗོད་དེ་ནར་འགྱངས་བྱས་ཡོད་པ་མ་ཟད། ཞུ་གཏུག་བྱས་ན་ཁྲིམས་ཐག་གཅོད་རྒྱུ་ཡིན་པའི་འཇིགས་སྐུལ་ཡང་བྱས་ཡོད་པ་རེད། གསར་འགོད་པ། པདྨ་མཚོ།

བོད་མིར་གོད་ཆག་བྱུང་བ་མི་གླེང་དོན་ཅི་ཡིན།

ཁ་སང་ཨ་རིའི་ཕོ་བྲང་དཀར་པོའི་མགྲིན་ཚབ་པས་བལ་ཡུལ་གཙོས་པའི་ས་ཁུལ་ཁག་ཏུ་ས་ཡོམ་གོད་ཆག་སྐོར་བསྒྲགས་སྐབས་བོད་གླེང་མི་འདུག ཁ་སང་ཨ་རིའི་ཕོ་བྲང་དཀར་པོའི་མགྲིན་ཚབ་པ་ཇའོ་ཤེ་ཨར་ཎེ་སེ་ཌི་ (Josh Earnest) ཡིས་གསར་འགོད་གསལ་བསྒྲགས་ཤིག་སྤེལ་ཏེ། ཟླ་འདིའི་ཚེས་ ༢༥ ཉིན་གྱི་བལ་ཡུལ་གྱི་ས་ཡོམ་ཁྲོད་བལ་ཡུལ་དང་རྒྱ་གར། བྷང་ལ་དྷེ་ཤེ་བཅས་ཀྱི་རྐྱེན་འདས་སུ་སོང་བ་དག་གི་ནང་མི་སྤུན་མཆེད་ལ་ཐུགས་གསོའི་འཚམས་འདྲི་ཞུས་ཡོད་ཀྱང་། བོད་ནང་འདས་གྲོངས་སོང་བ་དག་གླེང་མེད་སྟབས། བོད་མིའི་སྒྲིག་འཛུགས་ཀྱི་ཨ་རིའི་སྐུ་ཚབ་དོན་གཅོད་མཆོག་གིས་ང་ཚོས་ཨ་རིའི་གཞུང་གིས་གནོད་འཚེ་ཕོག་ཡུལ་གྱི་ས་ཁུལ་གཅིག་ཀྱང་མ་ལུས་པར་གསལ་ཁ་འདོན་པར་ཡིད་ཆེས་བྱེད་བཞིན་ཡོད་ཅེས་སོགས་གསུངས་འདུག ཇའོ་ཤེ་ཨར་ཎེ་སེ་ཌི་ཡིས་གསར་འགོད་པ་ཚོར་འདི་ལྟར་བརྗོད་འདུག “ཨ་རིའི་གཞུང་གིས་བལ་ཡུལ་གྱི་ས་ཡོམ་ཁྲོད་རྐྱེན་འདས་སུ་སོང་བའི་བལ་པོའི་ནང་མི་སྤུན་མཆེད་ལ་ཐུགས་གསོའི་འཚམས་འདྲི་ཞུ་བཞིན་ཡོད་པ་མ་ཟད། རྒྱ་གར་དང་བྷང་ལ་དྷེ་ཤེ་ནང་འདས་གྲོངས་སོང་བ་དག་ལའང་གཅིག་མཚུངས་གདུང་སེམས་མཉམ་སྐྱེད་ཞུ་བཞིན་ཡོད”ཅེས་དང་། བདུན་ཕྲག་སྔོན་མའི་རེས་གཟའ་སྤེན་པའི་ཉིན་ཨ་རིའི་རྒྱལ་ཡོངས་བདེ་འཇགས་ལྷན་ཚོགས་ ཀྱི་མགྲིན་ཚབ་མ་མེ་ཧན་ (Bernadette Meehan) གྱིས། “ཨ་རིའི་གཞུང་དམངས་གཉིས་ཀྱིས་བལ་ཡུལ་གྱི་ས་ཡོམ་རྐྱེན་པས་འདས་གྲོངས་དང་གོད་ཆག་བྱུང་བའི་བལ་པོ་དང་རྒྱ་གར་བ། བྷང་ལ་དྷེ་ཤེ་བ་བཅས་ཀྱི་ནང་མི་སྤུན་མཆེད་དག་ལ་གདུང་སེམས་མཉམ་སྐྱེད་ཞུ་བཞིན་ཡོད་པ་མ་ཟད། བལ་བོའི་ནང་རྐྱེན་ངན་གྲོལ་འདོམས་བྱེད་མཁན་གྱི་ཆེད་མཁས་རུ་ཁག་གཏོང་རྒྱུ་དང་ཨ་སྒོར་ས་ཡ་གཅིག་གི་འཕྲལ་སེལ་རོགས་དངུལ་སྤྲོད་རྒྱུ་དང་མ་འོངས་རོགས་རམ་གང་དགོས་ཀྱང་བྱ་རྒྱུ་ཡིན”ཞེས་བརྗོད་འདུག ཨ་རིའི་སྐུ་ཚབ་དོན་གཅོད་དབུ་དཀར་ཚང་སྐལ་རྡོར་མཆོག་གིས་ཐབས་ཇུས་མཁས་པ་ (Politico) ཞེས་པའི་ཐོག “བལ་ཡུལ་གྱི་ས་ཡོམ་རྐྱེན་པས་བལ་ཡུལ་དང་ས་འབྲེལ་ཡིན་པའི་བོད་ཀྱི་ས་ཁུལ་མང་ཆེ་བར་གནོད་སྐྱོན་ཚབས་ཆེན་ཕོག་ཡོད་སྟབས། ང་ཚོས་ཨ་རིའི་གཞུང་གིས་གནོད་འཚེ་ཕོག་ཡུལ་གྱི་ས་ཁུལ་གཅིག་ཀྱང་མ་ལུས་པ་གསལ་ཁ་བཏོན་ནས་འགྲེལ་བརྗོད་བྱ་རྒྱུར་ཡིད་ཆེས་བྱེད་བཞིན་ཡོད། དེ་འདྲ་བྱེད་ཐུབ་ཚེ་ཁོ་ཚོར་དགོས་ངེས་ཀྱི་དོ་སྣང་དང་ངལ་སེལ་རོགས་སྐྱོར་འཐོབ་རྒྱུར་ཐུགས་ཕན་སོས་ཀྱི་རེད”ཅེས་བརྗོད་འདུག སྲིད་དོན་དབྱེ་ཞིབ་པ་ཚོས། ༢༠༡༠ ལོར་ཨོ་བྷ་མས་རྒྱ་ནག་གི་སྲིད་འཛིན་ཧུའུ་ཅིན་ཐའོ་མ་ཐུག་བར་༧གོང་ས་མཆོག་དང་མཇལ་འཕྲད་གནང་མེད་པ་མ་ཟད། འདི་ལོ་ཟླ་ ༩ པའི་ནང་ཞི་ཅིན་ཕིན་ཨ་རིར་རྒྱལ་དོན་སྐོར་སྐྱོད་ཐེངས་དང་པོ་བྱ་འཆར་ཡོད་སྟབས། ཨ་རིའི་གཞུང་གིས་རྒྱ་ནག་གཞུང་ལ་ཁོང་ཁྲོ་སློང་གཞིའི་བྱ་འགུལ་དང་བསྒྲགས་གཏམ་སྤེལ་རྒྱུར་དོགས་ཟོན་བྱེད་བཞིན་ཡོད་ཚུལ་བརྗོད་འདུག ཐེངས་འདིའི་ས་ཡོམ་ཁྲོད་ད་བར་བལ་ཡུལ་གྱི་མི་ ༤༣༡༠ རྐྱེན་འདས་དང་། མི་ ༧༩༥༣ ལྷག་ལ་རྨས་སྐྱོན་དང་མི་ས་ཡ་ ༨ ལྷག་ལ་གནོད་འཚེ་ཕོག་ཡོད་འདུག རྒྱ་གར་ནང་མི་ ༨༦ དང་། བྷང་ལ་དྷེ་ཤེ་ནང་མི་ ༨ ལྷག་འདས་གྲོངས་སོང་ཡོད་འདུག བོད་ནང་གི་བོད་མི་ ༢༥ རྐྱེན་འདས་དང་མི་ ༡༡༧ ལྷག་ལ་རྨས་སྐྱོན་ཕོག་ཡོད་དང་། སྐྱིད་གྲོང་དང་གཉའ་ལམ། དིང་རི་འགྲམ་སོགས་ཀྱི་སྡོད་ཁང་བརྒྱ་ཆ་ ༨༠ ཙམ་ལ་གནོད་སྐྱོན་ཐེབས་ཡོད་འདུག ད་ལྟ་བལ་ཡུལ་ལ་ནོར་ཝེ་གཞུང་གིས་ཨ་སྒོར་ས་ཡ་ ༥ དང་། ཨ་རིས་ཨ་སྒོར་ས་ཡ་ ༡༠ དང་ཆེད་ལས་མི་སྣ་ཆེད་གཏོང་བྱས་ནས་རོགས་སྐྱོར་བྱེད་བཞིན་ཡོད་པ་མ་ཟད། རྒྱ་དཀར་ནག་གཉིས་དང་ཁེ་ན་ཌ། དབྱིན་ཡུལ་སོགས་ཀྱིས་མི་རྒྱུ་གཉིས་ཀྱི་རོགས་སྐྱོར་བྱེད་བཞིན་ཡོད་འདུག དེ་རིང་རྩོམ་པ་པོ་ཎན་སན་ཀར་ཌིན་གྱིས་རྒྱལ་སྤྱིའི་དཔལ་འབྱོར་ཚད་ཐིག་ཐོག ཨ་རིའི་གཞུང་གིས་བལ་ཡུལ་གྱི་ས་ཡོམ་གོད་ཆག་ཁྲོད་འདས་གྲོངས་སོང་བའི་ནང་མི་སྤུན་མཆེད་དག་ལ་ཐུགས་གསོའི་འཚམས་འདྲི་ཞུས་ཡོད་ཀྱང་། བོད་ནང་གི་བོད་མི་ཚོར་མ་ཞུས་དོན་ནི་ཨ་རི་དང་རྒྱ་ནག་གི་འབྲེལ་ལམ་ལ་དོ་ཕོག་མི་འགྲོ་ཆེད་ཡིན་སྐོར་བརྗོད་འདུག གསར་འགོད་པ། དོན་གྲུབ།
པཎ་ཆེན་རིན་པོ་ཆེ་གང་དུ་ཡོད།

གཟའ་མིག་དམར་ཉིན་རང་ལུས་མེར་བསྲེགས་གནང་མཁན་སངས་རྒྱས་མཆོ་ལགས་ཀྱི་སྤུན་ཉེ་གྲྭ་བ་ཞིག་ཚེས་ ༢༨ ཉིན་རྒྱ་གཞུང་གིས་འཛིན་བཟུང་བྱས་ཡོད་པ་དང་། སངས་རྒྱས་མཆོ་ལགས་ཀྱིས་རང་ལུས་མེར་བསྲེགས་གནང་མཁར་ “ ༧རྒྱལ་དབང་རིན་པོ་ཆེ་སྐུ་ཚེ་ཁྲི་ལོ་བརྟན་པར་ཤོག པཎ་ཆེན་རིན་པོ་ཆེ་གང་དུ་ཡོད། བོད་མིར་འགྲོ་བ་མིའི་ཐོབ་ཐང་དགོས། ” ཞེས་བྲིས་འདུག དེ་རིང་སླར་ཡང་གནས་ཚུལ་འབྱོར་བར། ཚེས་ ༢༧ ཉིན་གྱི་ཐོ་རངས་ལ། ཀན་ལྷོ་ཁུལ་ཅོ་ནེ་རྫོང་ཆས་བུ་གཤིས་བཀྲ་ཤིས་ཆོས་འཁོར་གླིང་དགོན་འདབས་ཀྱི་རྒྱ་ནག་ཉེན་རྟོག་ཁང་སྒོ་མཁར་རང་ལུས་མེར་བསྲེགས་གནང་མཁན་སངས་རྒྱས་མཚོ་ལགས་ཀྱིས་མཚན་མོ་དེར་རང་ཁྱིམ་ནས་༧གོང་ས་མཆོག་གི་སྐུ་པར་ཆེན་པོ་ཞིག་དང་། སྤོས་ཤོག་ཐུམ་གཅིག་བཅས་འཁྱེར་ནས་ཉེན་རྟོག་ཁང་དེའི་སྒོ་ཁར་སོང་སྟེ། ༧གོང་ས་མཆོག་གི་སྐུ་པར་ཉེན་རྟོག་ཁང་གི་རྩིག་ངོས་སུ་སྦྱར་ཞིང་། དེའི་མདུན་དུ་སྤོས་རྣམས་བསྒྲོན་ཏེ། སྐུ་པར་གྱི་འོག་ཏུ་ “ ༧རྒྱལ་དབང་རིན་པོ་ཆེ་སྐུ་ཚེ་ཁྲི་ལོར་བརྟན་པར་ཤོག པཎ་ཆེན་རིན་པོ་ཆེ་གང་དུ་ཡོད། བོད་མིར་འགྲོ་བ་མིའི་ཐོབ་ཐང་དགོས། ” ཞེས་སོགས་བྲིས་ཡོད་འདུག མཚན་དེའི་ཐོ་རངས་ལ་ས་གནས་དེའི་རྒན་རྒོན་ཚོ་དགོན་པར་གླིང་སྐོར་དུ་འགྲོ་སྐབས། ཉེན་རྟོག་ཁང་དེའི་སྒོ་ཁར་མེ་ཆེན་པོ་ཞིག་འབར་བཞིན་ཡོད་པ་མཐོང་ཡོད་ཀྱང་། གད་སྙིགས་བསྲེགས་པའི་མེ་ཡིན་ཤག་གིས་དོ་སྣང་བྱས་མི་འདུག སྐོར་བ་དང་པོའི་སྐབས་སུ་མེ་འབར་བཞིན་པ་མཐོང་བ་དང་། སྐོར་བ་གཉིས་པའི་སྐབས་སུ་མི་ཞིག་གིས་རང་ལུས་མེར་བསྲེགས་བཏང་གསལ་བོར་ཤེས་ཡོད་ཀྱང་། མེར་འཚིག་པ་ཧ་ཅང་ཚབས་ཆེ་བས་མི་སུ་ཡིན་ངོ་མི་ཤེས་པ་ཆགས་ཡོད་འདུག སྐོར་བ་གསུམ་པའི་སྐབས་སུ་ཉེན་རྟོག་ཁང་གི་མི་སྣས་སྐུ་ཕུང་འཁྱེར་ཏེ་ཤུལ་དུ་གང་ཡང་མེད་པ་མ་ཟད། ལས་ཁུངས་དེའི་སྒོའི་གཡས་གཡོན་དུ་དྲག་ཆས་ཉེན་རྟོག་པས་ལག་ཏུ་མེ་མདའ་བཟུང་ནས་བསྡད་འདུག་ཟེར། ཉིན་དེ་རང་ལ་སྐུ་ཕུང་གཙོད་གྲོང་ཁྱེར་ལ་འཁྱེར་ནས་མེར་བསྲེགས་བཏང་ཡོད་པ་མ་ཟད། ནང་མི་ཚོར་ཉིན་དེར་ཆོས་ཀྱི་བྱེད་སྒོ་གང་ཡང་སྤེལ་མི་ཆོག་པའི་བཙན་བཀའ་བཏང་ཡོད་འདུག་ལ། སངས་རྒྱས་མཆོའི་གཅེན་པོའི་བུ་བཀྲ་ཤིས་ཆོས་གླིང་དགོན་དུ་གྲྭ་བ་བྱས་ཡོད་པའི་བསྟན་འཛིན་བཟོད་པ་ཞུ་བ་ཚེས་ ༢༨ ཉིན་རྒྱ་གཞུང་ཉེན་རྟོག་པས་འཛིན་བཟུང་བྱས་ཡོད་འདུག ནང་མི་གཉེན་འབྲེལ་དག་ལའང་འཇིགས་སྐུལ་བྱས་ཏེ་སངས་རྒྱས་མཚོས་རང་སྲེག་བྱས་པ་རྩ་བ་ནས་ཕྱི་ལོགས་སུ་བཤད་མི་ཆོག་པ་མ་ཟད། ཁོ་མོར་རྒྱུན་ལྡན་གྱི་ནད་ཚ་ཞིག་གི་དབང་གིས་གྲོངས་ཚུལ་བརྗོད་དགོས་སྐོར་ལབ་ཡོད་འདུག སངས་རྒྱས་མཚོ་ལགས་ ༢༠༠༣ ལོར་ལྷ་སར་ཕྱིན་ཡོད་པ་དང་། ༢༠༠༤ ལོར་མོ་རང་གི་ད་ལྟའི་ཁྱོ་ག་རྟ་མགྲིན་དབང་རྒྱལ་དང་ཉེན་སྒྲིག་བྱས་ཡོད་ཅིང་། ༢༠༠༦ ཡས་མས་ཤིག་ལ་ཁོང་བཟའ་མི་གཉིས་ཕྱིར་ཕ་ཡུལ་དུ་ལོག་སྟེ། ཀན་ལྷོ་ཁུལ་འོག་གི་མེན་ཞཱན་ལུའུ་ཅི་ཞིང་ཐོག་ཏུ་ཟ་ཁང་དང་ཚོང་ཁང་། མགྲོན་ཁང་སོགས་གཉེར་ཡོད་ཀྱང་། ཁ་ཆེ་ཚོང་པ་ཁག་ཅིག་དང་རྙོག་འཛིང་ཞིག་བྱུང་སྟབས། རྗེས་སུ་ཕྱིར་ནག་ཆུར་སོང་སྟེ་ཚོང་ལས་གཉེར་ཏེ་ཡོད་ཅིང་། ད་ཆར་ཁོང་བཟའ་མི་གཉིས་དཔལ་འབྱོར་ཐད་ནས་གང་འཚམ་ཡག་པོ་ཆགས་ཏེ། ཕ་ཡུལ་དུ་ཁང་པ་གཉིས་ཡོད་པ་དང་བླ་བྲང་དུའང་ཚོང་ཁང་ཞིག་ཉོས་ཡོད་འདུག ཁོང་བཟའ་མི་གཉིས་ཀྱི་བྱིས་པ་གཉིས་ད་ཆར་གཅོད་གྲོང་ཁྱེར་དུ་ཁོང་མོའི་ཁྱོ་གའི་ཨ་ཕས་སློབ་གྲྭར་གཏོང་བཞིན་ཡོད་འདུག མོ་རང་ཉིན་འགའི་སྔོན་ཙམ་ལ་ནག་ཆུ་ནས་ཕ་ཡུལ་དུ་ཡོང་མ་ཐག་ཡིན་འདུག *གནས་ཚུལ་རིམ་པ་དང་པོ།
དགེ་རྒན་ཞིག་ལ་སྲོག་ཁྲིམས་བཅད།

ཀན་སུའུ་ཞིང་ཆེན་ཝུའུ་ཧྲན་རྫོང་ཁོངས་ཀྱི་སློབ་ཆུང་དགེ་རྒན་ཞིག་གིས་བུ་མོ་ཆུང་ཆུང་ ༢༦ ལ་བཙན་གཡེམ་བྱས་ཏེ་སྲོག་ཁྲིམས་བཅད་ཡོད་འདུག ཕྱི་ཚེས་ ༢༨ ཉིན་ཀན་སུའུ་ཆེས་མཐོའི་མི་དམངས་ཁྲིམས་ཁང་གིས་བཙན་གཡེམ་འཆལ་སྤྱོད་དང་འབྲེལ་བའི་ཉེས་དོན་ ༥ ཕྱིར་བསྒྲགས་བྱས་ཡོད་པའི་ནང་། ཀུན་སུའུ་ཝུའུ་ཧྲན་རྫོང་ཁོངས་ཀྱི་སློབ་ཆུང་ཞིག་གི་དགེ་རྒན་ལི་ཅི་ཧྲིན་ཟེར་བ་ཞིག་གིས། ཕྱི་ལོ་ ༢༠༡༡ ལོའི་ལོ་མགོ་ནས་ཕྱི་ལོ་ ༢༠༡༢ ཟླ་ ༦ ཚེས་ ༤ བར་དུ། ནར་མ་སོན་པའི་བུ་མོ་ཆུང་ཆུང་ ༢༦ ལ་བཙན་གཡེམ་དང་འཆལ་སྤྱོད་སྤེལ་བའི་ནག་ཉེས་འོག་སྲོག་ཁྲིམས་བཅད་ཡོད་འདུག  ལི་ཅི་ཧྲིན་ཟེར་བ་དེས་སློབ་ཕྲུག་བུ་མོ་དེ་དག་ལ་མགོ་སྐོར་བཏང་སྟེ། ཉལ་ཁང་དང་སློབ་ཁང་། གྲོང་ཚོའི་ཉེ་འཁོར་གྱི་ནགས་ཚལ་སོགས་སུ་ཁྲིད་ནས་བཙན་གཡེམ་དང་འཆལ་སྤྱོད་སྤེལ་ཡོད་པ་མ་ཟད། བུ་མོ་གཅིག་ལ་ཐེངས་མང་པོར་བཙན་གཡེམ་དང་། ཡང་ན་དུས་གཅིག་ལ་བུ་མོ་མང་པོར་བཙན་གཡེམ་བྱས་ཡོད་འདུག བུ་མོ་དེ་དག་ལོ་ན་ ༤ ནས་ ༡༡ བར་གྱི་རང་སྲུང་གི་ནུས་པ་ཞན་ཞིང་། རང་ལུས་རང་གཅེས་ཀྱི་འདུ་ཤེས་ནར་མ་སོན་པ་རྐྱང་རྐྱང་ཡིན་འདུག ཡང་ཉིན་དེའི་ཉེས་དོན་ཕྱིར་བསྒྲགས་ནང་། རྒྱ་ནག་ཧུའུ་པེ་ཞིང་ཆེན་པོ་ཐོ་གྲོང་ཁྱེར་གྱི་སློབ་འབྲིང་ཞིག་གི་བུ་མོའི་ཉལ་ཁང་ནང་སྐྱེས་པ་གཉིས་འཛུལ་ཏེ། རང་ལོ་ ༡༤ མ་སོན་པའི་བུ་མོ་ ༦ ལ་སྐེ་བདམས་པ་དང་འགྲམ་ལྕགས་གཞུས་པ་སོགས་བྱས་ནས་བུ་མོ་ ༥ ལ་བཙན་གཡེམ་བྱས་པར་བརྟེན། ཉེས་ཅན་གཙོ་བོ་ཏུང་ཆི་ཟེར་བ་དེར་ལོ་ ༢ དུས་འགྱངས་ཀྱིས་སྲོག་ཁྲིམས་གཅོད་རྒྱུ་དང་། ཡང་པེ་ཅིན་གྲོང་ཁྱེར་དུ་གནས་སྡོད་བྱས་ཡོད་པའི་ཝེ་ལིན་ཀྲི་ཟེར་བ་ཞིག་གིས། ལོ་ན་ཆུང་བའི་བུ་ ༦ ལ་དངུལ་སོགས་ཀྱིས་བསླུ་བྲིད་བཏང་སྟེ་འདོད་སྲིད་འཆལ་སྤྱོད་སྤེལ་བར་ལོ་ ༥ ཡི་བཙོན་འཇུག་ཁྲིམས་ཐག་བཅད་པ་དང་། གཞན་ཡང་། ལུའུ་ཀྲིན་ཧྥང་ཟེར་བ་སོགས་མི་བརྒྱད་ཀྱིས་ཕྱི་ལོ་ ༢༠༡༢ ནས་ ༢༠༡༣ བར་ནར་མ་སོན་པའི་བུ་མོ་ ༡༡ ཆང་ཁང་དང་མགྲོན་ཁང་སོགས་སུ་ཁྲིད་དེ། ངོ་སྤྲོད་ཀྱི་བར་ཁེ་བླངས་ནས་གཞང་བཙོང་དུ་བཅུག་ཡོད་སྟབས། ཉེས་ཅན་དེ་དག་ལ་ཟླ་ ༦ ནས་ལོ་ ༦ བར་གྱི་བཙོན་འཇུག་ཁྲིམས་ཐག་བཅད་པ་སོགས་བརྗོད་འདུག རྒྱ་ནག་གཞུང་ཕྱོགས་ནས་གནས་ཚུལ་སྤེལ་བ་ལྟར་ན། ཕྱི་ལོ་ ༢༠༡༢ ནས་ ༢༠༡༤ བར་རྒྱ་ནག་རྒྱལ་ཡོངས་ཀྱི་ཁྲིམས་ཁང་ཁག་ནས་བཙན་གཡེམ་འཆལ་སྤྱོད་དང་འབྲེལ་བའི་ཉེས་དོན་རིགས་ ༧༡༤༥ ཐག་བཅད་ཡོད་པ་དང་། དེའི་ནང་ཕྱི་ལོ་ ༢༠༡༢ ལོར་ཉེས་དོན་ ༢༠༡༧ དང་། ༢༠༡༣ ལོར་ ༢༣༠༠། ༢༠༡༤ ལོར་༢༨༢༨ བྱུང་བ་བཅས་ལོ་རེ་བཞིན་གྲངས་འབོར་འཕར་བཞིན་ཡོད་འདུག གསར་འགོད་པ། པདྨ་མཚོ།
འབྲོང་བུ་ཚེ་རིང་རྡོ་རྗེ་སྐུ་གཤེགས།

གནས་ཚུལ་འབྱོར་བ་ལྟར་ན། བོད་པའི་ཤེས་རྟོགས་རིག་པ་སྨྲ་བ་འབྲོང་བུ་ཚེ་རིང་རྡོ་རྗེ་ལགས་སུ་ནད་གཞི་ཞིག་གིས་རྐྱེན་པས་མདང་ནུབ་ལྷ་སར་གློ་བུར་དུ་སྐུ་གྲོངས་ཡོད་འདུག འབྲོང་བུ་ཚེ་རིང་རྡོ་རྗེ་ལགས་ནི། ༡༩༦༤ལོར་མཚོ་སྔོན་གཅན་ཚ་རྫོང་དུ་སྐྱེས་ཤིང་། ༡༩༧༦ ལོར་རྨ་ལྷོ་དགེ་འོས་སློབ་གྲྭར་ཞུགས། ༡༩༨༢ ལོར་སློབ་མཐར་ཕྱིན་ཏེ་གཅན་ཚ་རྫོང་མི་རིགས་སློབ་འབྲིང་དུ་དགེ་རྒན་གྱི་ལས་ཀ་སྒྲུབ་པ་དང་མཉམ་དུ་ལྷ་རམས་པའི་དགེ་བཤེས་ཆེན་པོ་དགེ་འདུན་དར་རྒྱས་མཆོག་གི་དྲུང་དུ་གྲུབ་མཐའ་དང་བསྡུས་གྲྭ བློ་རིག རྟགས་རིག ཚད་མ་སོགས་རིག་པའི་གཞུང་ལ་སློབ་གཉེར་གནང་ཡོད། ༡༩༨༦ ལོར་ནུབ་བྱང་མི་རིགས་སློབ་གྲྭ་ཆེན་མོ་འགྲིམ་པའི་སྐལ་བ་ཐོབ་ཅིང་ནུབ་ཕྱོགས་ཤེར་རྟོགས་རིག་པར་སློབ་གཉེར་བྱས། ད་ལྟ་སྔ་བོད་ལྗོངས་སྤྱི་ཚོགས་ཚན་རིག་ཁང་གི་གླིང་གཙོ་གཞོན་པའི་ཕྱག་ལས་གནང་བཞིན་ཡོད་པ་དང་འདི་ལོར་ཁོང་རང་ལོ་ ༥༡ ཡིན་འདུག རྩོམ་པ་པོ་དང་བསམ་བློ་བ་འབྲོང་བུ་ཚེ་རིང་རྡོ་རྗེ་ལགས་དང་། ཁོའི་བརྩམས་ཆོས་ཤེས་རྟོགས་རིག་པ་ནི་བོད་པའི་གཞོན་སྐྱེས་རིག་པ་སྨྲ་བ་ཚོས་ཧ་ཅང་དགའ་མོས་བྱེད་ཡུལ་ཞིག་ཡིན་པ་མ་ཟད། ཁོང་གི་ཤེས་རྟོགས་རིག་པ་ཞེས་པ་དེ་ནི་བོད་པའི་རིག་གཞུང་ཁྲོད་དམ། ཡང་ན་བོད་སྐད་ཡིག་ནང་ད་སྔ་སྟོང་ཆར་ལུས་ཡོད་པའི་རིག་ཚན་ཞིག་ཡིན་པར་ཤོད་མཁན་ཡོད་ཀྱང་། རྒན་རབས་པ་ཁག་ཅིག་གིས་འབྲོང་བུའི་ཤེས་རྟོགས་རིག་པ་ནི་བོད་པའི་མཚན་ཉིད་རིག་པ་ལས་མ་འདས་ཀྱང་། འབྲོང་བུ་ཚེ་རིང་རྡོ་རྗེ་ཁོ་རང་ནི་བོད་པའི་ནང་དོན་རིག་པ་དང་ནུབ་ཕྱོགས་དེང་རབས་རིག་པ། རྒྱ་ནག་གི་ཉེ་རབས་རིག་གསར་སོགས་ལ་བག་ཆགས་གཏིང་ཟབ་མོ་ཡོད་པའི་ན་གཞོན་རྣམ་དཔྱོད་ཆེ་ལ། བོད་མི་རིགས་ཀྱི་ལ་ཞེན་ཡོད་པའི་རྩོམ་པ་པོ་ཞིག་ཡིན་པའི་ངོས་འཛིན་བྱེད། ༡༩༨༨ ལོ་ནས་མགོ་བརྩམས་ཏེ་བོད་ཀྱི་ཤེར་རྟོགས་རིག་པའི་པའི་སྐོར་གྱི་བརྩམས་ཆོས་མང་པོ་བཏོན་ཡོད་པ་མ་ཟད། <<�སྣ་ཚོགས་གངས་རིའི་ཁྲོད་ཀྱི་བསམ་གཞིག>> དང་། <<�རྟོགས་གཞིག་གསར་པའི་འདུ་ཤེས་ཀྱི་ཡོ་ལང་།>> ། <<�ཤེས་རྟོགས་རིག་པའི་ཚིག་བུམ།>> ། <<�མིའི་རིགས་ཤེས་རབ་ཀྱི་རྣམ་བཞག>> སོགས་བོད་ཀྱི་ཤེས་རྟོགས་རིག་པ་དང་ནུབ་ཕྱོགས་མཚན་ཉིད་རིག་པ་བཅས་ཀྱི་སྐོར་ལ་དེབ་ཀྱང་མང་པོ་ཞིག་བརྩམས་ཡོད།

ཨ་རྒྱའི་བར་གྱི་དཀའ་རྙོག་སེལ་ཐུབ་མ་སོང་།

ཨ་རི་དང་རྒྱ་ནག་གི་ཆེས་མཐོའི་དཔོན་རིགས་བར་གྲོས་མོལ་ཚོགས་ཆེན་ཞིག་ཚོགས་པའི་སྟེང་། ཨ་རྒྱ་གཉིས་ཀྱི་འབྲེལ་ལམ་སླར་གསོའི་ལས་དོན་ལ་བཟང་ཕྱོགས་ཀྱི་གྲུབ་འབྲས་འཐོན་མེད་པའི་གནས་ཚུལ་འདུག ཟླ་འདིའི་ཚེས་ ༢༣  ནས་ ༢༥ ཉིན་བར་ཨ་རིའི་རྒྱལ་ས་ཝ་ཞིན་ཊོན་དུ། ཐེངས་འདིའི་ཚོགས་འདུའི་སྟེང་ཨ་རིའི་ཕྱི་སྲིད་དྲུང་ཆེ་ཇོན་ཁེ་རེ་(John Kerry)དང་། རྒྱ་ནག་གི་སྐུ་ཚབ་སྲིད་བློན་གཞོན་པ་ལེའུ་ཡན་ཏུང་(Liu yandong)བཅས་འཛོམས་ཡོད་པ་དང་། ཚོགས་འདུ་མཇུག་བསྒྲིལ་རྗེས་ཨ་རིའི་ནོར་སྲིད་སྤྱི་ཁྱབ་ལས་ཁུངས་ཀྱི་དྲུང་ཆེ་རྗ་ཁི་ལའོ་ལགས་ཀྱིས་གསར་ལམ་དུ། ཨ་རི་དང་རྒྱ་ནག་རྒྱལ་ཁབ་གཉིས་ཀྱིས་འདས་པའི་ལོ་ངོ་བདུན་གྱི་རིང་ལ‘ཕྱོགས་གཉིས་ཀྱི་དཔལ་འབྱོར་འདུ་འགོད་ཀྱི་མ་འཛུགས་གྲོས་ཆོད’གཞིར་བཟུང་ནས་ཉོ་འཚོང་བསྒྲུབས་པ་དང་། རྒྱ་ནག་གཞུང་གིས་དངུལ་ལོའི་ཁྲོམ་རར་ཚོད་འཛིན་དང་ཉོ་འཚོང་གི་ཚད་གཞི་གུ་ཡངས་བྱེད་པའི་ཁས་ལེན་དམ་བཅའ། དེ་བཞིན། དཔལ་འབྱོར་ཁྲོམ་རའི་ལྟེ་གནས་གུ་ཡངས་དང་ཕྱི་གླིང་གི་ཉོ་འཚོང་ལས་རིགས་ཀྱི་ཁེ་འབབ་ཞབས་ཞུ་རྒྱ་བསྐྱེད་ཡོད་ལུགས་བརྗོད་འདུག ད་རེབ་ཀྱི་ཚོགས་ཆེན་སྟེང་ཨ་རི་དང་རྒྱ་ནག་མཉམ་འབྲེལ་ཐོག འཛམ་གླིང་གནམ་གཤིས་འགྱུར་ལྡོག་གི་དཀའ་རྙོག་ལ་གདོང་ལེན་བྱེད་ཕྱོགས་དང་། ཨེ་རན་དང་བྱང་ཀོ་རི་ཡའི་རྡུལ་ཕྲན་མཚོན་ཆར་སེམས་འཚབ། ཁ་ཆེ་དྲག་སྤྱོད་པའི་དམག་དཔུང་འགོག་རྒོལ། དེང་གི་འཛམ་གླེང་འཕེལ་རྒྱས་ལ་རམ་འདེགས་བྱེད་ཕྱོགས་བཅས་ཀྱི་ཐད་གྲོས་བསྡུར་བྱས་ཡོད་པ་མ་ཟད། ཕྱི་གསལ་ནང་གསལ་གྱི་སྒོ་ནས་ཕྱོགས་གཉིས་ཀྱིས་ལོ་རེའི་དཔལ་འབྱོར་འདུ་འགོད་དང་། དམག་དཔུང་རྩ་འཛགས་བྱེད་ཕྱོགས་བཅས་ཀྱི་ཐད་དུ་བསམ་ཚུལ་བརྗེ་རེས་བྱས་ཡོད་པ་དང་།  དེ་བཞིན། ཨ་རིའི་གཞུང་འབྲེལ་དྲ་ཚིགས་དང་ཞི་བདེའི་རྒྱ་མཚོའི་མངའ་ཁུལ་གྱི་རྩོད་གླེང་། ཉེ་བའི་ཆར་འཛམ་གླིང་གི་དཔལ་འབྱོར་འཕེལ་རྒྱས་ཅན་གྱི་རྒྱལ་ཁབ་གཉིས་ཀྱི་འབྲེལ་ལམ་སྡུག་ཏུ་འགྲོ་བཞིན་པའི་གནས་བབ་སོགས་ཀྱི་སྐོར་ལ་གླེང་སློང་བྱས་ཡོད་འདུག ཨ་རིའི་ཕྱི་སྲིད་དྲུང་ཆེ་ཇོན་ཁེ་རེ་ལགས་ཀྱིས་གསར་འགོད་ལྷན་ཚོགས་ཤིག་གི་སྟེང་། ཨ་རིའི་གཞུང་གིས་ཉེ་ལམ་ཨ་རིའི་གཞུང་གི་དྲ་ཚིགས་ཁག་ལ་ཐེབས་པའི་གློ་བུར་བའི་བཙན་འཛུལ་ལ་སེམས་ཁུར་བྱེད་ཀྱི་ཡོད་སྐོར་བརྗོད་ཡོད་པ་དང་། དེ་ཡང་ཉེ་ཆར་ཨ་རིའི་གཞུང་གི་གློག་ཀླད་དང་དྲ་ཚིགས་ཁག་ཏུ་ཕྱིའི་བཙན་འཛུལ་ཐེབས་པའི་གནད་དོན་དེ་ཨ་རི་གཞུང་གིས་རྒྱ་ནག་གི་དྲ་ཐོག་གསང་མྱུལ་བ་ཚོར་འབྲེལ་བ་ཡོད་པའི་སྐྱོན་འཛུགས་བྱས་ཡོད་པ་རེད། ཡང་རྒྱ་ནག་ཕྱི་སྲིད་ལྷན་ཁང་གི་འཐུས་མི་ཡང་ཇེ་ཁྲི་ཟེར་བ་ཞིག་གིས། གོང་སྨོས་གསར་འགོད་ལྷན་ཚོགས་ཐོག ཨ་རི་དང་རྒྱ་ནག་གཉིས་ཀྱིས་གཞུང་འབྲེལ་གསར་ལམ་གྱི་བདེ་སྲུང་ལས་དོན་ཐད་མཉམ་ལས་བྱེད་དགོས་པ་མ་ཟད། ཨ་རིའི་གཞུང་གིས་རྒྱ་ནག་གི་ལྷོ་རྒྱུད་མཚོ་ཁུལ་རྩོད་གླེང་ལ་ཕྱོགས་ལྷུང་གི་སྐྱོན་འཛུགས་མི་བྱེད་པར། རྒྱ་ནག་གཞུང་ཕྱོགས་ནས་ཐུན་མོང་གི་ཉོ་འཚོང་སྒྲུབ་ཕྱོགས་དང་། མངའ་ཁོངས་བདག་དབང་འགན་སྲུང་བྱེད་པར་ཅི་ནས་ཀྱང་བརྩི་འཇོག་བྱེད་དགོས། ཞེས་བརྗོད་འདུག
གནས་མཇལ་ལམ་ཁ་ཕྱེ་ཡོད།

རྒྱ་ནག་ཞིན་ཧྭ་གསར་ཁང་གིས་གནས་ཚུལ་སྤེལ་བ་ལྟར་ན། ཟླ་འདིའི་ཚེས་ ༢༢ ཉིན་ནས་བཟུང་རྒྱ་གར་གྱི་གནས་མཇལ་བ་ཚོར། བོད་རང་སྐྱོང་ལྗོངས་དང་འབྲས་ལྗོངས་ས་མཚམས་རྣ་སྟོད་ལའི་འགག་སྒོ་ཕྱེས་ཡོད་འདུག ལོ་ལྟར་ཕྱི་ཟླ་ ༦ པ་ནས་ ༡༠ པའི་བར། རྒྱ་གར་ཧིན་རྡིའི་གནས་མཇལ་བ་མང་པོ་སྟོད་མངའ་རིའི་གངས་དཀར་ཏི་སེ་དང་མ་ཕམ་གཡུ་མཚོ་གཉིས་ལ་གནས་མཇལ་དུ་ཡོང་གི་ཡོད་པ་དང་། ཧིན་རྡི་བ་རྣམས་ཀྱིས་ཁོ་རང་ཚོའི་ལྷ་ཆེན་དབང་ཕྱུག་དང་བོད་པའི་གངས་དཀར་ཏི་སེ་གཉིས་ངོ་བོ་དབྱེར་མེད་ཡིན་པར་འདོད། རྒྱ་ནག་གི་གནས་ཚུལ་དེའི་ནང་བཀོད་པ་ལྟར་ན། སྔོན་ཆད་རྒྱ་གར་གནས་མཇལ་བ་ཚོ་རྒྱ་གར་ཤར་རྒྱུད་ཨ་ཇིར་མངའ་སྡེའི་བྱང་ལ་བརྒྱུད་ནས་འགྲོ་དགོས་ཤིང་། དེ་གར་རླངས་འཁོར་སོགས་ཀྱི་ལམ་ཁ་མེད་པར་རྐང་ཐང་ལ་ཉིན་ ༢༠ ལྷག་ལ་འགྲོ་དགོས་ཀྱི་ཡོད་འདུག ད་ལོ་ནས་བཟུང་རྣ་སྟོད་ལ་བརྒྱུད་དེ་རྒྱ་གར་གཞུང་འབྲེལ་གྱི་གནས་མཇལ་བ་ ༢༥༠ གཏོང་རྒྱུ་དང་། ནུབ་ལམ་བརྒྱུད་དེ་སྔར་བཞིན་གཞུང་དང་གཞུང་འབྲེལ་མིན་པའི་གནས་མཇལ་བ་ ༡༡༠༠ ཙམ་གཏོང་རྒྱུ་ཡིན་འདུག རྣ་སྟོད་ལ་ཞེས་པ་ནི་ད་ལྟའི་རྒྱ་ནག་གིས་བཅད་བསྒོས་བྱས་པའི་བོད་རང་སྐྱོང་ལྗོངས་ཀྱི་མངའ་ཁོངས་གྲོ་མོ་རྫོང་དང་། རྒྱ་གར་འབྲས་ལྗོངས་རྒྱལ་ས་སྒང་ཐོག་གཉིས་ཀྱི་ས་མཚམས་སུ་འཁེལ་ཡོད་ཅིང་། རྣ་སྟོད་ལ་ནས་འབྲས་ལྗོངས་སྒང་ཐོག་བར་སྤྱི་ལེ་ ༢༤ དང་མཐོ་ཚད་མཚོ་ངོས་ནས་རྨི་ ༤༧༣༣ ཡོད་འདུག ཞིན་ཧྭ་གསར་ཁང་གི་གནས་ཚུལ་ནང་བཀོད་དོན། “ ༡༩༦༢ ལོར་ཀྲུང་གོ་དང་རྒྱ་གར་གྱི་མཐའ་མཚམས་སུ་འགལ་རྐྱེན་བྱུང་བ་དང་།  རྣ་ཐོས་ལ་དེ་དུས་ཡུན་རིང་བོར་ཁུ་སིམ་མེར་མི་འཇོག་ག་མེད་བྱུང་།  ༢༠༠༦ ལོར་རྒྱལ་ཁབ་གཉིས་ཀྱིས་རྣ་ཐོས་ལའི་འགག་སྒོའི་ཚོང་འབྲེལ་སླར་གསོ་བྱ་རྒྱུ་བྱས་པ་དང་།  མཐའ་མཚམས་ཀྱི་མི་སེར་དག་ཉོ་ཚོང་འགག་སྒོ་ཕར་ཚུར་ལ་སོང་ཆོག་པ་རེད།  ཡིན་ཡང་ཉིན་དེར་སོ་སོའི་ཡུལ་དུ་ངེས་པར་དུ་ཕྱིར་ལོག་དགོས། རྣ་སྟོད་ལ་ནི་རྒྱ་ནག་དང་རྒྱ་གར་གཉིས་ཀྱི་འབྲེལ་བའི་གནམ་གཤིས་སྔོན་བརྡ་ལྟ་བུ་ཡིན་པ་དང་། གལ་ཏེ་རྒྱལ་ཁབ་གཉིས་ཀྱི་འབྲེལ་བ་ལེགས་པོ་མ་ཡོང་ཚེ་ས་ཁུལ་དེའི་གནས་བབ་ཀྱང་ཛ་དྲག་ཆེ་རུ་འགྲོ་ཞིང་།  རྒྱལ་ཁབ་གཉིས་ཀྱི་འབྲེལ་བ་ཇེ་ལེགས་སུ་སོང་བ་ཡིན་ན་ས་ཁུལ་དེའི་གནས་བབ་ཀྱང་ཞི་ལྷོད་དུ་ཡོང་ཐུབ།” ཞེས་སོགས་བཀོད་འདུག
མི་ ༥༠༠ ཙམ་ལ་རྨས་སྐྱོན་ཕོག

ཐའེ་ཝན་ཤིན་པའེ་གྲོང་ཁྱེར་གྱི་སྤྲོ་ཚོགས་ཤིག་གི་ཐོག་མེ་ཤོར་ཏེ་མི་གྲངས་ ༥༠༠ ཙམ་ལ་རྨས་སྐྱོན་བཟོས་ཡོད་འདུག ཟླ་འདིའི་ཕྱི་ཚེས་ ༢༧ ཉིན་གྱི་དགོང་མོ་ཐའེ་ཝན་གྱི་ཆུ་ཚོད་ ༨ ཡོལ་ཙམ་ལ། ཐའེ་ཝན་ཤིན་པའེ་གྲོང་ཁྱེར་གྱི་ཆུ་ཐོག་སྤྲོ་སྐྱིད་གླིང་ཞིག་ཏུ་མི་གྲངས་སྟོང་ཕྲག་མང་པོ་འདུ་འཛོམས་བྱས་ཏེ། དཀར་སེར་དམར་ལྗང་གི་གློག་འོད་ཁྲོད་གླུ་གར་གྱི་དགའ་རྩེད་ལ་རོལ་སྐབས་གློ་བུར་དུ་མེ་ཤོར་ཏེ་མི་མང་པོར་རྨས་སྐྱོན་ཕོག་ཡོད་འདུག ཁ་སང་ཤིན་པའེ་གྲོང་ཁྱེར་འཕྲོད་བསྟེན་ཁང་གིས་བསྒྲགས་པའི་གྲངས་འབོར་ལྟར་ན། མི་གྲངས་ ༤༩༨ ལ་རྨས་སྐྱོན་ཕོག་ཡོད་ཅིང་། དེའི་ནང་ནས་མི་གྲངས་ ༢༠༢ ལ་ཚིག་སྐྱོན་ཚབས་ཆེན་བྱུང་ཡོད་པ་དང་། མི་ ༡༥༧ ལ་རྨས་སྐྱོན་འབྲིང་ཙམ། མི་ ༧༩ ལ་རྨས་སྐྱོན་ཆུང་ངུ་ཕོག་ཡོད་ལ། ད་ལྟའི་ཆར་རྒྱལ་ས་ཐའེ་པའེ་དང་ཤིན་པའེ་གྲོང་ཁྱེར་སོགས་ཀྱི་སྨན་ཁང་ཁག་ ༤༣ གྱི་ནང་མྱུར་སྐྱོབ་སྨན་བཅོས་བྱེད་བཞིན་ཡོད་འདུག དོན་རྐྱེན་བྱུང་སྐབས་ཡུལ་དངོས་སུ་ཡོད་མཁན་ཞིག་གིས། མཚན་མོ་དེར་མི་མང་ཆེ་བས་ཆུ་བསྐྱལ་རྒྱག་བྱེད་ཀྱི་ལྭ་བ་གྱོན་ཡོད་ལ། སྤྲོ་ཚོགས་གོ་སྒྲིག་པས་རྡུལ་ཚོན་སྣ་ཚོགས་གཏོར་ཏེ་མི་ཚང་མའི་མགོ་དང་ངོ་གདོང་སོགས་སུ་ཚོན་གྱིས་ཁེངས་ཡོད་པ་དང་། སྤྲོ་ཚོགས་གྲོལ་ལ་ཉེ་སྐབས་གོ་སྒྲིག་པས་རྡུལ་ཚོན་ཤུགས་ཆེན་པོ་བཏང་བའི་རྐྱེན་གྱིས་མེ་འབར་ཡོད་སྐོར་བརྗོད་འདུག རྡུལ་ཚོན་རྣམས་མེ་འདྲེན་སླ་བའི་མ་རྨོས་ལོ་ཏོག་གིས་བཟོས་པ་ཡིན་ལ། གློག་དང་གནམ་གཤིས་ཀྱི་ཚ་རླབས་ཁྲོད་ས་ངོས་སུ་འཐོར་བའི་རྡུལ་ཕྱེ་ལ་གློ་བུར་དུ་མེ་ཤུགས་ཆེན་པོ་འབར་ཡོད་པ་མ་ཟད། སྤྲོ་ཚོགས་ཐོག་ཞུགས་མཁན་ཚོའི་མགོ་ལུས་གང་སར་རྡུལ་ཕྱེ་ཡིས་ཁྱབ་ཡོད་སྟབས། རྨས་སྐྱོན་ཕོག་མཁན་མང་ཆེ་བའི་གཟུགས་པོའི་བརྒྱ་ཆ་ ༤༠ ཡན་མེ་ཡིས་ཚིག་ཡོད་འདུག དོན་རྐྱེན་བྱུང་བའི་མཚན་མོ་དེར། ཤིན་པའེ་གྲོང་ཁྱེར་གྱི་སྤྱི་ཁྱབ་ཀྲུའུ་ལི་ལིན་གྱིས་རྨས་སྐྱོན་བྱུང་བའི་རྨས་མ་ཚོར་སྨན་བཅོས་དང་གུན་གསབ་ཆ་ཚང་སྤྲོད་རྒྱུ་ཡིན་པ་མ་ཟད། དོན་རྐྱེན་གྱི་འབྱུང་རྐྱེན་ཐད་འབྲེལ་ཡོད་མི་སྣར་རྩད་གཅོད་གཟབ་ནན་བྱ་རྒྱུ་ཡིན་ལ། ཤིན་པའེ་གྲོང་ཁྱེར་ནང་གནས་སྐབས་རིང་རྡུལ་ཚོན་བེད་སྤྱོད་གཏོང་བའི་བྱ་འགུལ་རིགས་གཅིག་ཀྱང་སྤེལ་མི་ཆོག་པ་ཁྱབ་བསྒྲགས་བྱས་འདུག གསར་འགོད་པ། པདྨ་མཚོ།

ཡུ་གུར་གྱི་གནད་དོན་ཟེར་བ་ཞིག་གཏན་ནས་མེད།

ཊོར་ཀེ་མི་མང་བརྒྱ་ཕྲག་མང་པོས་རྒྱ་གཞུང་གིས་ཡུ་གུར་བའི་ཆོས་དད་རང་དབང་ལ་བཙན་གནོན་བྱེད་བཞིན་པར་ངོ་རྒོལ་ཁྲོམ་སྐོར་བྱས་ཡོད་འདུག འདས་པའི་བདུན་ཕྲག་གཅིག་ཙམ་གྱི་རིང་ཨེ་ཤ་ཡའི་ནུབ་ཁུལ་གྱི་རྒྱལ་ཁབ་ཊོར་ཀེ་(Turkey)ཡི་གྲོང་ཁྱེར་ཆེ་ཤོས་ཨེ་སི་ཐན་བྷལ་(Istanbul)དུ། མི་མང་བརྒྱ་ཕྲག་མང་པོ་འདུ་འཛོམས་བྱས་ཏེ། རྒྱ་ནག་གཞུང་གིས་ཡུ་གུར་མི་རིགས་ཀྱི་ཆོས་དད་རང་དབང་སོགས་འགྲོ་བ་མིའི་ཐོབ་ཐང་ལ་དྲག་གནོན་བྱེད་བཞིན་པར་ངོ་རྒོལ་ཁྲོམ་སྐོར་ཤུགས་ཆེན་བྱས་ཡོད་པ་མ་ཟད། རྒྱ་ནག་ནས་ཡོང་བའི་ཡུལ་སྐོར་བ་མང་པོར་གཅར་རྡུང་བཏང་ཡོད་པ་དང་། ཁ་སང་ཕྱི་ཚེས་ ༦ ཉིན་གྱི་གསར་འགོད་ལྷན་ཚོགས་ཤིག་གི་ཐོག རྒྱ་ནག་ཕྱི་འབྲེལ་ལས་ཁུངས་ཀྱི་མགྲིན་ཚབ་མ་ཧྭ་ཁྲིན་ཡེན་གྱིས། ཤིན་ཅང་ཡུ་གུར་མི་རིགས་ཀྱི་གནད་དོན་ཟེར་བ་ཞིག་གཏན་ནས་མེད་སྐོར་བརྗོད་ཡོད་སྟབས། རྒྱལ་སྤྱིའི་འགྲོ་བ་མིའི་ཐོབ་ཐང་དོན་གཉེར་བ་མང་པོས་རྒྱ་གཞུང་གི་བྱ་སྤྱོད་དེ་ལ་སྐྱོན་བརྗོད་ཤུགས་ཆེན་བྱེད་ཀྱིན་འདུག ཟླ་འདིའི་ཕྱི་ཚེས་ ༡ ཉིན་ཨེ་སི་ཐན་བྷལ་གྲོང་ཁྱེར་ནང་ཡོད་པའི་རྒྱ་ཟས་ཟ་ཁང་ཞིག་ལ་མི་མང་གིས་ངོ་རྒོལ་གཏོར་བཅོམ་བཏང་ཡོད་པ་དང་། ཕྱི་ཚེས་ ༤ ཉིན་སླར་ཡང་ངོ་རྒོལ་བ་བརྒྱ་ཕྲག་མང་པོས་ཁྲོམ་སྐོར་བྱས་ཏེ། རྒྱ་ནག་ནས་ཡོང་བའི་ཡུལ་སྐོར་བ་ཚོར་གཅར་རྡུང་བཏང་ཡོད་པ་མ་ཟད། ལྷོ་ཀོ་རི་ཡའི་ཡུལ་སྐོར་བ་རེ་འགའ་ཡང་རྒྱ་ནག་ནས་ཡོང་བར་ནོར་ཏེ་གཅར་རྡུང་ཕོག་ཡོད་སྟབས། ཊོར་ཀེ་ནང་ཡོད་པའི་རྒྱ་ནག་གཞུང་ཚབ་ཁང་གིས་རྒྱ་ནག་ནས་ཡོང་བའི་ཡུལ་སྐོར་བ་ཚོས། ངོ་རྒོལ་ལས་འགུལ་ལ་པར་རྒྱག་པ་སོགས་མི་བྱེད་པར་རྒྱང་ཐག་འཛིན་དགོས་ལ། ཁེར་རྐྱང་གིས་བྱ་འགུལ་རིགས་ནང་ཞུགས་རྒྱུ་ཉུང་དུ་གཏོང་དགོས་ཚུལ་གྱི་ཉེན་བརྡ་བཏང་ཡོད་པ་དང་། ངོ་རྒོལ་ལས་འགུལ་བ་ཚོས་རྒྱ་ནག་གཞུང་ཚབ་ཁང་གི་མདུན་དུ་ངོ་རྒོལ་སྐད་འབོད་བྱས་ཡོད་པ་མ་ཟད། རྒྱ་ནག་གི་རྒྱལ་དར་མེར་སྲེག་བཏང་ཡོད་སྟབས། ཊོར་ཀེ་ཉེན་རྟོག་ཕྱོགས་ནས་ཉིན་མཚན་མེད་པར་རྒྱ་ནག་གཞུང་ཚབ་ཀྱི་མཐའ་སྐོར་ཏེ་ཉེན་སྲུང་ནན་པོ་བྱེད་བཞིན་ཡོད་འདུག ཁ་སང་ཕྱི་ཚེས་ ༦ ཉིན་རྒྱ་ནག་ཕྱི་འབྲེལ་ལས་ཁུངས་ཀྱི་མགྲིན་ཚབ་མ་ཧྭ་ཁྲིན་ཡེན་གྱིས་གསར་འགོད་ལྷན་ཚོགས་ཤིག་གི་ཐོག ཊོར་ཀེ་ནང་ཉིན་བསྟུད་མར་རྒྱ་ནག་ལ་ངོ་རྒོལ་ལས་འགུལ་སྤེལ་བཞིན་པར་དོ་སྣང་ཆེན་པོ་བྱེད་བཞིན་ཡོད་ལ། ཊོར་ཀེ་གཞུང་གིས་རྒྱ་ནག་མི་མང་དང་ལས་ཁུངས་ཁག་གི་བདེ་འཇགས་ཐད་སྲུང་སྐྱོབ་བྱེད་པའི་རེ་བ་ཡོད། ཅེས་དང་། ཡང་ཁོ་མོས་རྒྱ་ནག་ནང་གི་ཡུ་གུར་བ་ཚོས་རྩ་ཁྲིམས་ཀྱི་གཏན་འབེབས་ལྟར་ཆོས་དད་རང་དབང་ལོངས་སུ་སྤྱོད་ཀྱི་ཡོད་པ་ལས། བརྒྱུད་ལམ་ཁག་ཏུ་ཐོན་པའི་ཤིན་ཅང་ཡུ་གུར་མི་རིགས་ཀྱི་གནད་དོན་ཟེར་བ་ཞིག་གཏན་ནས་མེད་ཅེས་ནན་བརྗོད་བྱས་ཡོད་པ་དང་། དེ་བཞིན་རྒྱ་ནག་གཞུང་འབྲེལ་ཤིན་ཧྭ་གསར་ཁང་དང་གོ་ལའི་དུས་བབ་ཀྱིས་ཀྱང་ངོ་རྒོལ་ལས་འགུལ་དེ་ནི་གཡས་ཕྱོགས་པའི་ཤུགས་རྐྱེན་ཞིག་དང་། ནུབ་ཕྱོགས་ཀྱི་གསར་འགྱུར་བརྒྱུད་ལམ་ཁག་གི་ཁ་བྲལ་གཏོང་ཐབས་ཀྱི་བྱ་སྤྱོད་ཅིག་ཡིན་པའི་སྐྱོན་བརྗོད་བྱས་ཡོད་འདུག འཇར་མན་དུ་ཡོད་པའི་འཛམ་གླིང་ཡུ་གུར་མི་རིགས་མཐུན་ཚོགས་ཀྱི་མགྲིན་ཚབ་པ་ཏི་ལི་ཞཱ་ཡིས། ཡུ་གུར་བ་ཚོས་དམྱལ་བ་མི་ཡུལ་དུ་བསླེབས་པ་ལྟ་བུའི་གནས་སྟངས་འོག་འཚོ་བ་སྐྱེལ་བཞིན་ཡོད་པ་དེ་རྩོད་མེད་ཀྱི་དོན་དངོས་ཤིག་ཡིན་ལ། འདི་ལོར་འཛམ་གླིང་ཡུལ་གྲུ་གང་ས་ནས་རྒྱ་གཞུང་གིས་ཡུ་གུར་བ་ཚོར་དྲག་གནོན་ཚད་མེད་བྱེད་བཞིན་པར་ངོ་རྒོལ་བྱེད་བཞིན་ཡོད་པས། རྒྱ་གཞུང་གིས་ཕྱི་ནས་ནང་སྲིད་ལ་ཇུས་གཏོགས་བྱས་པའི་སྐྱོན་བརྗོད་མ་བྱས་གོང་རང་ཉིད་ཀྱི་སྲིད་བྱུས་ལ་བསམ་བློ་ངེས་པར་དུ་གཏོང་དགོས། ཚད་ལས་བརྒལ་བའི་དྲག་གནོན་གྱིས་ཡུ་གུར་བ་ཚོས་རྒྱུན་ལྡན་གྱི་འཚོ་བ་སྐྱེལ་ཐབས་མེད་པའི་རྐྱེན་གྱིས། རྒྱལ་སྤྱིའི་ཐོག་ནས་ཡུ་གུར་བའི་གནད་དོན་ཐོག་དོ་སྣང་བསླེབས་པ་ཞིག་ཡིན་སྐོར་བརྗོད་ཡོད་པ་རེད། ཉེ་བའི་ལོ་ཤས་ནང་ཊོར་ཀོ་མི་མང་གིས་རྒྱ་གཞུང་ལ་ངོ་རྒོལ་བསྟུད་མར་བྱས་ཡོད་པ་དང་། འདས་ལོའི་ཕྱི་ཟླ་ ༡༡ ནང་། རྒྱ་ནག་སྲིད་ཁྲིམས་ལྷན་ཁང་གི་མགོ་ཁྲིད་མིན་ཅན་ཀྲུའུ་ཡིས་སྲིད་འཛིན་ཞི་ཅིན་ཕིན་གྱི་ངོ་ཚབ་བྱས་ཏེ། ཊོར་ཀེ་ནང་གཞུང་འབྲེལ་ཕྱོགས་སྐྱོད་ཀྱིས་དར་གོས་དཔལ་འབྱོར་ཚོང་ལམ་ལ་སྐུལ་འདེད་བཏང་བ་དང་ཆབས་ཅིག ཊོར་ཀེ་དང་རྒྱ་ནག་བར་གྱི་མཉམ་ལས་འབྲེལ་བ་ཡར་རྒྱས་གཏོང་དགོས་པའི་སྐུལ་མ་བྱས་ཡོད་པ་དང་། ཊོར་ཀེ་གཞུང་གིས་ཀྱང་ཚོགས་པ་དང་མི་སྒེར་སུ་ལའང་རྒྱལ་ཁོངས་ནས་རྒྱ་ནག་གི་ཁེ་ཕན་ལ་གནོད་པའི་བྱ་འགུལ་རིགས་གཅིག་ཀྱང་སྤེལ་དུ་འཇུག་རྒྱུ་མིན་པའི་ཁས་ལེན་བྱས་ཡོད་པ་མ་ཟད། མཉམ་གཅིག་ཏུ་ངོ་རྒོལ་ལས་འགུལ་རིགས་ལ་རྡུང་རྡེག་གཏོང་བའི་ཆོད་སེམས་བཅངས་ཡོད་སྐོར་བརྗོད་ཡོད་ཀྱང་། ཉེ་སྔོན་རྒྱ་ནག་ནང་ཡོད་པའི་ཡུ་གུར་བ་ ༡༧༣ ཐའེ་ལན་ཌི་བརྒྱུད་ཊོར་ཀེ་ནང་སྐྱབས་བཅོལ་དུ་བསླེབས་ཡོད་པ་དང་། ཊོར་ཀེ་གཞུང་གིས་ཀྱང་ཁོང་ཚོར་སྐྱབས་བཅོལ་གྱི་ཐོབ་ཐང་སྤྲད་པར་བརྟེན། པེ་ཅིན་གཞུང་གིས་སྐྱོན་བརྗོད་བྱས་ཏེ་མ་དགའ་བའི་རྣམ་འགྱུར་བསྟན་ཡོད་པ་དང་། དེ་བཞིན་ཊོར་ཀེ་ཡི་གསར་འགྱུར་བརྒྱུད་ལམ་ཁག་གིས། ཁ་ཆེ་ཆོས་ལུགས་ཀྱི་དུས་ཆེན་ལ་རྒྱ་གཞུང་གིས་བཀག་སྡོམ་ནན་པོ་བྱས་པའི་གནས་ཚུལ་མང་པོ་སྤེལ་ཏེ། ཊོར་ཀེ་ནང་གི་ཁ་ཆེའི་རྗེས་འཇུག་པ་ཚོས་རྒྱ་གཞུང་ལ་འཁོན་སེམས་ཆེན་པོ་འཛིན་གྱི་ཡོད་འདུག གསར་འགོད་པ། པདྨ་མཚོ།
བརྒྱ་ཆའི་བརྒྱ་དུག་དྲངས་ནས་བཀྲོངས་འདུག

དེ་རིང་ཞོགས་པའི་བོད་ནང་གི་ཆུ་ཚོད་ ༧ སྟེང་སྤྲུལ་སྐུ་བསྟན་འཛིན་བདེ་ལེགས་རིན་པོ་ཆེའི་སྐུ་ཕུང་རྒྱའི་བཙོན་ཁང་ནས་ཞུགས་འབུལ་ཞུ་དགོས་བྱུང་འདུག དེ་རིང་ཞོགས་པར་འདི་གའི་གསར་འགོད་པས་སྤྲུལ་སྐུ་བསྟན་འཛིན་བདེ་ལེགས་རིན་པོ་ཆེ་མཆོག་གི་ཚ་བོ་དགེ་བཤེས་ཉི་མ་ལགས་སུ་བཅར་འདྲི་ཞུས་པར་ཁོང་གིས། མདང་དགོང་རྒྱ་ནག་གི་ཆུ་ཚོད་ ༡༡།༠༠ ཙམ་ལ། རིན་པོ་ཆེའི་སྐུ་གདུང་ལེན་དུ་འགྲོ་མཁན་ཁོང་གི་སྐུ་མཆེད་དང་བླ་མ་གྲྭ་བ་སུམ་ཅུ་ལྷག་ཡོད་པ་དེ་ཚོར་སྐུ་གདུང་ལ་མཇལ་དུ་བཅུག་འདུག སྐབས་དེར་ཁོང་ཚོས་སྐུ་ཕུང་སྟེང་གི་ན་བཟའ་བརྗེ་བོ་བརྒྱབ་པ་དང་སྐུ་གདུང་གཙང་མ་བཟོས་རྗེས། ད་ནིང་ཞོགས་པ་ནམ་གསལ་རག་བར་བསྔོ་སྨོན་གསུངས་འདུག སྐུ་ཕུང་རྩིས་ལེན་དུ་འགྲོ་མཁན་ཚོས་རེ་བ་ཇི་ལྟར་ཞུས་ཀྱང་། སྐུ་ཕུང་ཕྱིར་ཕ་ཡུལ་དུ་གདན་འདྲེན་ཞུ་བཅུག་མེད་སྟབས། ད་ནངས་ཞོགས་པའི་ཆུ་ཚོད་ ༧།༠༠ ཙམ་ལ་བཙོན་ཁང་དེ་རང་དུ་སྐུ་གདུང་ཞུགས་འབུལ་ཞུས་འདུག ད་ཆར་སྐུ་ཐལ་ཨོ་ཐོག་དགོན་དུ་གདན་འདྲེན་བྱེད་བཞིན་ཡོད་ཀྱང་། རིན་པོ་ཆེ་བཙོན་འཇུག་བྱེད་ས་དེ་ནི་ཁྲིན་ཏུའུ་ཤར་ཕྱོགས་ཀྱི་སྤྱི་ལེ་ ༣༩༠ ལྷག་གི་གསར་ཡོད་སྟབས་ཁྲིན་ཏུའུ་བརྒྱུད་ནས་ལི་ཐང་དུ་འགྲོ་བར་ལམ་ཐག་རིང་པོ་ཡོད་སྟབས། རིན་པོ་ཆེ་མཆོག་གི་སྐུ་ཐལ་དེ་རིང་ལི་ཐང་དུ་བསླེབ་ཐུབ་པ་ཁག་པོ་རེད། གཅིག་བྱས་ན་དོ་ནུབ་མཚན་གུང་ཞིག་ལ་འབྱོར་ཡང་སྲིད་པ་རེད། ཅེས་གསུངས་སོང་། རིན་པོ་ཆེ་མཆོག་གི་སྐུ་ཕུང་ལེན་དུ་འགྲོ་མཁན་ཚོས་རིན་པོ་ཆེའི་སྐུ་ཕུང་མཇལ་སྐབས་གཟིགས་ཚོར་གང་འདྲ་བྱུང་ཡོད་མེད་དྲིས་པར། རིན་པོ་ཆེའི་སྐུ་གཟུགས་ཧ་ཅང་སྐྱོ་བོ་ཡིན་པ་ཡོངས་གྲགས་རེད། སྐུ་ཕུང་ཐོག་ལ་རྨ་ཁ་དང་སྔོ་ཐུག་དེ་མཐོང་བའི་སྐད་ཆ་མི་འདུག ཡིན་ནའང་ཁོང་གི་ཞལ་མཆུ་དང་སེན་མོ་སོགས་ནག་པོ་ཆགས་ཡོད་སྟབས། བརྒྱ་ཆའི་བརྒྱ་ཁོང་ལ་དུག་དྲངས་ཏེ་སྐུ་སྲོག་བཀྲོངས་པ་ཡིན་པར་ངོས་འཛིན་བྱེད་ཀྱིན་འདུག ཅེས་གསུངས་སོང་། གཞན་ཡང་། རིན་པོ་ཆེ་མཆོག་གི་རྗེས་འཇུག་སློབ་རྒྱུན་དང་སྤུན་མཆེད་སྒྲོལ་དཀར་ལྷ་མོ་སོགས་ཀྱིས་རྒྱ་ནག་གཞུང་ལ་དོན་ཚན་ ༥ ཅན་གྱི་རེ་འདུན་ཞིག་བཏོན་ཡོད་པའི་ནང་། རིན་པོ་ཆེ་མཆོག་སྐུ་གྲོངས་པའི་དུས་ཚོད་ཁ་གསལ་མེད་པ་དང་སྐུ་ཕུང་ནང་མིར་རྩིས་སྤྲོད་མི་བྱེད་པ་དེར་དོགས་པ་ཆེན་པ་ཡོད་པ་དང་། སྐུ་ཕུང་བཙོན་ཁང་ནས་མེར་བསྲེགས་གཏོང་རྒྱུ་ཡིན་སྐོར་བཤད་པ་དེ་ཁོང་གི་གྲོངས་རྐྱེན་འགེབ་སྲུང་ཆེད་ཡིན་པ། དེ་བཞིན། སྐུ་ཕུང་ནང་མིར་མི་སྤྲོད་པའི་བྱེད་སྟངས་འདི་རིགས་རྒྱ་ནག་གི་ཁྲིམས་དང་སྒྲིག་གང་དུ་ཡོད་པ་གསལ་བཤད་དགོས་པ་སོགས་བཀོད་ཡོད་འདུག དགེ་བཤེས་ཉི་མ་ལགས་སུ་ད་ལྟ་ལི་ཐང་དགོན་གྲོང་གཉིས་ཀྱི་གནས་སྟངས་ག་འདྲ་ཡིན་མིན་དྲིས་སྐབས་ཁོང་གིས། རྒྱ་ནག་གཞུང་གིས་རིན་པོ་ཆེ་བཀྲོངས་པའི་གནས་ཚུལ་དེ་ཐོས་རྗེས་ཕྱི་ཚེས་ ༡༣ ཉིན་ལི་ཐང་དང་ཉག་ཆུ་ས་ཁུལ་གྱི་མང་ཚོགས་སྟོང་ཕྲག་ཁ་ཤས་རྒྱ་ནག་གཞུང་གི་ལས་ཁུངས་སྒོར་སྐད་འབོད་བྱས་སྐབས། ཉེན་རྟོག་པ་དང་དམག་མིས་མེ་མདའ་དང་འབོམ་སོགས་བེད་སྤྱོད་བྱས་ཏེ་དྲག་གནོན་བྱས་ཡོད་སྟབས་མི་ ༡༥ ལ་རྨས་སྐྱོན་ཕོག་སྟེ། ད་ལྟ་ཁྲིན་ཏུའུ་སྨན་ཁང་ཞིག་ཏུ་སྨན་བཅོས་བྱེད་བཞིན་ཡོད་ས་རེད། འོན་ཀྱང་ད་ཆར་ལི་ཐང་ཕྱོགས་ཀྱི་བརྒྱུད་ལམ་ཁག་ཡོངས་རྫོགས་དམ་དྲག་བྱས་ཡོད་སྟབས། དེའི་རྗེས་ཀྱི་གནས་ཚུལ་གང་ཡང་ད་ལྟ་ཤེས་རྟོགས་ཐུབ་ཀྱི་མི་འདུག ཅེས་བརྗོད་སོང་།  གསར་འགོད་པ། འཇིགས་མེད་རྒྱ་མཚོ།
ཉེས་མེད་མི་མང་ལ་གཅར་རྡུང་བཏང་།

ཡུལ་ཤུལ་ནང་ཆེན་རྫོང་ཀ་གཞུང་ཡུལ་ཚོའི་བོད་མི་མང་པོར་ཉེན་རྟོག་པས་གཅར་རྡུང་བཏང་སྟེ་རྨས་སྐྱོན་བཟོས་ཡོད་པ་མ་ཟད། བོད་མི་ཨ་རྡོ་ཞུ་བ་སོགས་རྨས་མ་ཁག་ཅིག་གི་གནས་སྟངས་ཛ་དྲག་ཆཊ་ཡོད་འདུག བོད་ནས་གནས་ཚུལ་བཏང་བ་ལྟར་ན། ལོ་ལྟར་རྒྱ་གཞུང་གིས་ཡུལ་ཤུལ་ཁུལ་ནང་ཆེན་རྫོང་ཁོངས་ཀྱི་ཡུལ་ཚོ་སོ་སོའི་ནང་དུས་སྟོན་འཚོགས་ཏུ་འཇུག་བཞིན་ཡོད་པ་ལྟར། འདི་ལོར་ཁུལ་དང་རྫོང་རིམ་པ་ནས་རིག་གནས་དར་སྤེལ་ཟེར་བའི་དབྱར་ཁའི་དུས་སྟོན་ཞིག་སྐོང་ཚོགས་དགོས་པའི་བཀའ་བཀོད་ལྟར། ནང་ཆེན་རྫོང་ཁོངས་ཀྱི་ཡུལ་ཚོ་ ༡༠ ལ་ས་གནས་སོ་སོའི་ནང་ངོམ་རིན་ཡོད་པའི་དཔལ་འབྱོར་དང་རིག་གནས་ཆས་གོས། དེ་བཞིན་སྲོལ་རྒྱུན་ལག་རྩལ་སོགས་གང་ཡོད་འགྲེམ་སྟོན་བྱེད་དགོས་ལ།  ཐོག་མར་ཡུལ་ཚོ་སོ་སོས་ས་གནས་སུ་རིག་གནས་དར་སྤེལ་དུས་ཆེན་འཚོགས་ཏེ་འགྲན་བསྡུར་གྱི་རྩེར་སོན་རྣམས་རྫོང་ཐོག་ཏུ་ཡོང་དགོས་པའི་བརྡ་ཁྱབ་བཏང་ཡོད་པ་དང་། ནང་ཆེན་རྫོང་ཁོངས་ཀྱི་ཡུལ་ཚོ་ ༡༠ ལས་ཐོག་མ་སྟེ། ཀ་གཞུང་ལ་ཟླ་འདིའི་ཕྱི་ཚེས་ ༤ ཉིན་གཞས་སྣ་འཁྲབ་སྟོན་དང་ཐང་ཀ་འབྲི་རྩལ་སོགས་སྲོལ་རྒྱུན་རིག་གནས་འགྲེམས་སྟོན་བཅས་བྱས་ཏེ་དུས་སྟོན་མཇུག་སྒྲིལ་ཡོད་འདུག ཉེ་སྔོན་ནང་ཆེན་རྫོང་ཀ་གཞུང་ཡུལ་ཚོའི་མགོ་ཁྲིད་དག་གིས་དུས་སྟོན་སྐོང་ཚོགས་དགོས་པའི་བཀོད་ཁྱབ་བཏང་སྟེ། དུས་སྟོན་ཚོགས་སའི་ས་ཆ་དེར་ཡོད་པའི་ཡུལ་མི་ཚོ་འཕྲལ་དུ་གནས་སྤོ་རུ་བཅུག་ཡོད་པ་མ་ཟད། ཟླ་འདིའི་ཕྱི་ཚེས་ ༡ ནས་ ༣ བར་རུ་ཆེན་ཁག་གི་མགོ་ཁྲིད་རྣམ་པ་དང་མང་ཚོགས་ཚོར་དུས་སྟོན་ལ་གྲ་སྒྲིག་བྱེད་དུ་བཅུག་ཡོད་ཀྱང་། ཕྱི་ཚེས་ ༣ ཉིན་གྱི་ཉིན་གུང་ཙམ་ལ་གློ་བུར་དུ་རྫོང་ཉེན་རྟོག་ཁང་གི་རླངས་འཁོར་ ༤ ས་གནས་སུ་བསླེབས་ཏེ། དྲག་ཆས་ཉེན་རྟོག་པ་ ༡༦ ཙམ་གྱིས་ལག་ཏུ་མེ་མདའ་སོགས་བཟུང་སྟེ་དུས་སྟོན་གོ་སྒྲིག་བྱེད་སར་ཡར་གཤར་མར་གཤར་གྱིས་སྐོར་གཡེང་བྱས་ཡོད་པ་མ་ཟད། མི་མང་ལ་མེ་མདའི་ཁ་གཏད་པ་སོགས་དོན་མེད་དུ་མི་མང་ལ་འཇིགས་སྐུལ་བྱས་པར་བརྟེན། དུས་སྟོན་གོ་སྒྲིག་བྱེད་སར་ཡོད་པའི་མི་མང་ཕལ་ཆེར་བ་རང་ཁྱིམ་དུ་ལོག་ཡོད་འདུག ཕྱི་ཚེས་ ༤ ཉིན་གྱི་དགོང་མོར་རུ་ཆེན་ཁག་གི་མགོ་ཁྲིད་ཚོ་དང་ཡུལ་མི་རྣམས་ཉལ་ཁུག་བསྡད་ཡོད་པའི་སྐབས་དང་བསྟུན་ཏེ། མཚན་གུང་ཆུ་ཚོད་ ༡༢ ཡས་མས་སུ་རྫོང་ཉེན་རྟོག་པ་མང་པོ་ཡོང་སྟེ་ཁོང་ཚོར་དགའ་བསུ་བྱེད་ཀྱི་མི་འདུག རྣམ་འགྱུར་ཡག་པོ་མི་འདུག་ཅེས་ཉེས་འཛུགས་བྱས་ཏེ། སེང་སྨད་རུ་ཆེན་གྱི་དགྲ་འདུལ་དང་ཨ་རྡོ་སོགས་ཡུལ་མི་ ༣༠ ལྷག་ལ་གང་བྱུང་གཅར་རྡུང་བཏང་ནས་རྨས་སྐྱོན་བཟོས་ཡོད་སྟབས། ཕྱི་ཚེས་ ༥ ཉིན་རྨས་མ་རྣམས་ནང་ཆེན་རྫོང་ཐོག་གི་སྨན་ཁང་ཁག་ཏུ་བསྐྱལ་ཏེ་སྨན་བཅོས་བྱེད་བཞིན་ཡོད་པ་མ་ཟད། རྨས་སྐྱོན་ཚབས་ཆེན་ཕོག་པའི་ཨ་རྡོ་སོགས་རྨས་མ་ཁག་ཅིག་ཞིང་ཆེན་སྨན་ཁང་སོགས་སུ་མ་བསྐྱལ་ན་སྲོག་ཉེན་ཡོད་ལུགས་ཀྱང་བརྗོད་འདུག དེ་རིང་སྔ་དྲོར་འདི་གའི་གསར་འགོད་པས་ཕ་ཡུལ་ནང་ཆེན་ནས་ཡིན་པ་དྷ་སར་གནས་སྡོད་བློ་བཟང་ཚེ་རིང་ལགས་སུ་དེའི་སྐོར་བཅར་འདྲི་བྱས་པར་ཁོང་གིས། དུས་སྟོན་དེ་ཚོ་རྒྱ་ནག་གཞུང་གི་མགོ་ཁྲིད་ཚོས་བཀའ་བཀོད་བཏང་སྟེ་སྔོན་མ་ནས་ཚོགས་ཀྱི་ཡོད་ལ། གཞས་དང་ཞབས་བྲོ་འཁྲབ་མཁན་སོགས་ལ་གཞུང་ནས་འགྲོ་སོང་གཏོང་གི་ཡོད་ས་རེད། ཡིན་ནའང་། ད་ལོ་རུ་ཁག་སོ་སོ་ནས་འགྲོ་སོང་ཚང་མ་གཏོང་དགོས་ལ། སྔ་ས་ནས་གཞས་དང་ཞབས་བྲོ་དེ་ཚོ་སྦྱང་ནས་གྲ་སྒྲིག་བྱེད་དགོས་པའི་བཀའ་དེ་སྔོན་ནས་བཏང་ཡོད་སྟབས། ང་ཚོའི་གྲོང་མི་མང་པོ་ཞིག་གིས་གཞས་དང་རྩེད་མོ་རིགས་སྦྱང་ནས་གྲ་སྒྲིག་བྱེད་བཞིན་འདུག ཅེས་བརྗོད་བྱུང་། ཁྱོན་བོད་མི་ག་ཚོད་ཅིག་ལ་རྨས་སྐྱོན་ཕོག་ཡོད་པ་དང་ཡུལ་མི་འཛིན་བཟུང་བྱས་པའི་གནས་ཚུལ་བྱུང་ཡོད་མེད་དྲིས་པར། འཛིན་བཟུང་བྱས་པ་དེ་འདྲ་ཧ་གོ་མ་སོང་། ས་གནས་བོད་མི་ཚོས་རྣམ་འགྱུར་ཡག་པོ་མ་བསྟན་པའི་ཉེས་འཛུགས་བྱས་ཏེ། མི་མང་པོ་ཞིག་ལ་ཉེས་རྡུང་བཏང་ནས་སྨན་ཁང་དུ་འཁུར་དགོས་བྱུང་ཡོད་པ་མ་ཟད། ཁ་ཤས་ལ་རྨས་སྐྱོན་ཚབས་ཆེན་བཟོས་ཏེ་ཞིང་ཆེན་སྨན་ཁང་ནང་འགྲོ་དགོས་བྱུང་བའི་གནས་སྟངས་ཛ་དྲག་ཆགས་བསྡད་ཡོད་ས་རེད། ངས་ཐད་ཀར་སྐད་ཆ་བཤད་རྒྱུ་མ་བྱུང་སྟེ་ས་གནས་ནས་གནས་ཚུལ་བཏང་བ་ལྟར་ན། ཁ་ཤས་ཛ་དྲག་ཆགས་ཏེ་ཞིང་ཆེན་གྱི་སྨན་ཁང་དེ་འདྲ་ནང་འགྲོ་དགོས་ཁེལ་སོང་ཟེར་གྱི་འདུག ཅེས་བརྗོད་བྱུང་། ཡང་བོད་ནས་བཏང་བའི་དེ་འབྲེལ་གྱི་གནས་ཚུལ་ཞིག་གི་ནང་། ཀ་གཞུང་ཡུལ་ཤོག་གི་མི་སེར་གཅིག་གིས་ཀྱང་གོང་རིམ་མགོ་ཁྲིད་དག་ལ་གནོད་པ་ཤིག་ཙམ་ཡང་བསྐྱལ་མ་མྱོང་ལ། དེ་བཞིན་ཡུལ་མི་སུས་ཀྱང་ཁྲིམས་འགལ་ཚུལ་མིན་གྱི་ལས་ཀ་སྤུ་ཙམ་ཡང་སྒྲུབ་མ་མྱོང་། མ་མྱོང་བཞིན་དུ་ཉེས་མེད་དྲག་རྡུང་དང་། མི་དཀར་བཙན་གསོད་བྱེད་པའི་སྦྱོར་བ་འདི་ཁྲིམས་དང་བདེན་པའི་ངོས་ནས་ནམ་ཡང་དག་ཐབས་མེད་པས། བྱང་ཁོག་བྱེ་མས་མ་གང་ཞིང་། ཀ་ལིས་གནམ་ཆུ་མ་འཐུང་བར་དུ་ལས་སླ་བོར་མི་འཇོག་སེམས་ཐག་ཡིན། ཁྱེད་ཅག་བཙན་པོས་མི་མགོ་གཅོད་བཞིན་འཆི་ནུས་ན། ངེད་ཚོ་ཉམ་ཆུང་རང་ལུས་སྲུང་ཕྱིར་འཆི་མི་ནུས་རྒྱུ་གཏན་ནས་མེད། ཅེས་དང་། ཁྱེད་ཚོས་དམངས་ཀྱི་ཁེ་དབང་ལ་མི་བསམ་ཞིང་། རྒྱལ་ཁབ་ཀྱི་ཁྲིམས་ལུགས་ལ་མི་བརྩི་བར་མི་མགོ་བཙན་གཅོད་དང་། མི་ཁྲག་རྔམ་འཐུང་བྱེད་ཆོག་ན། ངེད་ཚོས་ཀྱང་ལས་མཐའ་ཅི་ལ་ཐུག་རུང་། ཁྲིམས་བདེན་པའི་རྒྱབ་རྩ་གྲོགས་སུ་བོས་ནས་ངོ་རྒོལ་དང་འཐབ་རྩོད་ཀྱི་བགྱི་བ་ལྷུར་ལེན་ངེས་ཡིན། ཞེས་བརྗོད་འདུག གསར་འགོད་པ། པདྨ་མཚོ།

རྔ་པ་རྫོང་ནས་སེར་སྐྱ་མང་པོ་འཛིན་བཟུང་བྱས།

ཁ་སང་རྔ་པ་རྫོང་མཁར་དུ་གྲྭ་པ་གཉིས་དང་མི་སྐྱ་ཞིག་གིས་ཞི་རྒོལ་སྐད་འབོད་གནང་བར་བརྟེན་ཉེན་རྟོག་པས་སེར་སྐྱ་མང་པོ་བཙན་ཁྲིད་བྱས་ཡོད་འདུག ཁ་སང་སྔ་དྲོར་རྔ་པ་ཀིརྟི་དགོན་གྱི་ལོ་ ༢༠ ཙམ་ཡིན་པའི་གྲྭ་ཨ་གྲགས་ཞུ་བ་ཞིག་གིས་”བོད་ལ་རང་དབང་དགོས། རྒྱལ་བ་རིན་པོ་ཆེ་སྐུ་ཚེ་ཁྲི་ལོར་བརྟན་པར་ཤོག་”ཅེས་རྒྱ་གཞུང་ལ་ངོ་རྒོལ་སྐད་འབོད་གནང་བཞིན་རྔ་པ་རྫོང་མཁར་གྱི་གཞུང་ལམ་དུ་ཞི་བའི་གོམ་བགྲོད་བྱས་མ་ཐག་ཉེན་རྟོག་པས་རུབ་རྡུང་བྱེད་བཞིན་འཛིན་བཟུང་བཙན་ཁྲིད་བྱས་ཡོད་པ་དང་། ཉེ་འཁོར་གྱི་བོད་མི་མང་པོས་སྐད་འབོད་སྣ་ཚོགས་བྱས་པར་བརྟེན་ཉེན་རྟོག་པས་མི་མང་ནང་གང་བྱུང་གཅར་རྡུང་བཏང་ཡོད་པ་མ་ཟད། མི་མང་པོ་འཛིན་བཟུང་བྱས་ཡོད་པའི་གནས་ཚུལ་ཐོན་ཡོད་ཀྱང་ཁོང་ཚོའི་མིང་དང་ས་གནས་སོགས་ཞིབ་ཕྲ་ཤེས་རྟོགས་ཐུབ་ཀྱི་མེད་པ་རེད།   གྲྭ་ཨ་གྲགས་ལགས་ནི་རྔ་པ་རྫོང་ཆོས་རྗེ་མ་ཡུལ་ཚོའི་སོ་རུ་མ་སྡེ་བའི་ཕ་འཛམ་པ་ དང་། མ་རིག་ཁོ་གཉིས་ལ་བུ་བུ་མོ་དགུ་ཡོད་པའི་ནང་གི་ཆུང་ཤོས་ཡིན་ལ། ཆུང་ཆུང་སྐབས་ནས་རྔ་པ་ཀིརྟི་དགོན་པར་ཆོས་ཞུགས་བྱས་ཏེ་དེང་སྐབས་བློ་རིག་ འཛིན་གྲྭ་ཡིན་འདུག་ཅིང་། ཕྱི་ལོ་༢༠༡༢ ལོར་ཁོང་གི་ཚ་བུ་གྲྭ་བློ་བཟང་ཚུལ་ཁྲིམས་ལ་ཡང་རང་ལུས་མེར་སྲེག་དང་འབྲེལ་བ་ ཡོད་པའི་ཉེས་འཛུགས་བྱས་ཏེ་ལོ་༡༡ གི་བཙོན་འཇུག་ཁྲིམས་ཐག་བཅད་ནས་དེང་སྐབས་བཙོན་ཁང་དུ་ཡོད་མུས་ཡིན་འདུག གཞན་ ཡང་གནས་ཚུལ་ཡོང་ཁུངས་ནས་བརྗོད་པ་ལྟར་ན། མི་སྐྱ་སྐོར་ཞིག་གིས་ཀྱང་ཁ་སང་བོད་ནང་གི་ཉིན་གུང་ཙམ་ལ་རྔ་པ་རྫོང་མཁར་གྱི་ ཁྲོམ་གཞུང་དུ་ངོ་རྒོལ་སྐད་འབོད་བྱེད་བཞིན་ཞི་བའི་གོམ་བགྲོད་བྱས་ཡོད་པའི་ གནས་ཚུལ་ཐོན་ཡོད་ཀྱང་ཞིབ་ཕྲ་ཤེས་རྟོགས་ཐུབ་ཀྱི་མེད་པ་རེད། ཡང་ཁ་སང་བོད་ནང་གི་ཕྱི་དྲོའི་ཆུ་ཚོད་༦ པ་ཙམ་ལ། རྔ་པ་ཀིརྟི་དགོན་པའི་གྲྭ་རང་ལོ་ ༢༢ ཡིན་པ་བློ་བཟང་ཞུ་བ་ཞིག་གིས་”བོད་ལ་རང་དབང་དགོས། རྒྱལ་བ་རིན་པོ་ཆེ་སྐུ་ཚེ་ཁྲི་ལོར་བརྟན་པར་ཤོག་”ཅེས་རྔ་པ་རྫོང་མཁར་གྱི་གཞུང་ལམ་དུ་ངོ་རྒོལ་སྐད་འབོད་ བྱས་པ་དང་། དེ་མ་ཐག་ཉེན་རྟོག་པས་འཛིན་བཟུང་བཙན་ཁྲིད་བྱས་ཏེ་གནས་ཚུལ་གང་ཡང་ཤེས་རྟོགས་མེད་པར་གྱུར་ཡོད་པ་དང་། གྲྭ་བློ་བཟང་ལགས་ནི་རྔ་པ་རྫོང་ཕྱུགས་ལས་འགབ་མའི་ཕ་སྒ་ཚེ་དང་མ་གནས་སྐྱིད་གཉིས་ལ་བུ་བུ་མོ་ལྔ་ལྷག་ཡོད་པའི་ནང་གི་བཞི་པ་ཡིན་ཞིང་། ཆུང་ཆུང་སྐབས་ནས་རྔ་པ་ཀིརྟི་དགོན་པར་ཆོས་ཞུགས་བྱས་ཏེ་དེང་སྐབས་བློ་རིག་འཛིན་གྲྭ་ཡིན་འདུག བདུན་ཕྲག་འདིའི་ནང་བསྟུད་མར་ངོ་རྒོལ་སྐད་འབོད་གནང་མཁན་བཞི་བྱུང་ཡོད་པ་ཚང་མ་འཛིན་བཟུང་བཙན་ཁྲིད་བྱས་རྗེས་གང་དུ་བཀག་ཉར་བྱས་ཡོད་མེད་དང་། གནས་སྟངས་ག་འདྲ་ཡིན་སོགས་ཟུར་ཙམ་ཡང་ཤེས་རྟོགས་མེད་པར་གྱུར་ཡོད་པ་དང་། ཁ་སང་བོད་ནང་གི་ཉིན་གུང་ཙམ་ནསབཟུང་མི་སྒེར་གྱིས་བེད་སྤྱོད་བྱེད་བཞིན་པའི་དྲ་ལམ་ཡོངས་རྫོགས་བཅད་ཅིང་། ཁྲོམ་གཞུང་དང་ལམ་གྱི་བཞི་མདོ་ཁག་ལ་ཉེན་རྟོག་པའི་སྤྱི་སྤྱོད་རླངས་འཁོར་དང་རླངས་འཁོར་ཆུང་བ་མང་རུ་བཏང་ནས་ཉེན་རྟོག་པ་ཁ་སྣོན་བྱས་ཡོད་པ་སོགས་དམ་དྲག་ཤུགས་ཇེ་ཆེར་བཏང་ཡོད་འདུག གནས་ཚུལ་མཁོ་སྤྲོད་པ་བཞུགས་སྒར་ཀིརྟིའི་བྱེས་པ་གྲྭ་ཚང་གི་བོད་གནས་འབྲེལ་མཐུད་པ་བློ་བཟང་ཡེ་ཤེས་ལགས་དང་ཀ་ཉག་ཚེ་རིང་ལགས།
གྲོས་ཚོཊ་ཚོཊ་དུས་ ༡༠
པ་དབུ་འཛུཊ་གནང་སོང་།

  དེ་རིང་བོད་མི་མང་སྤྱི་འཐུས་ལྷན་ཚོགས་ཀྱི་གྲོས་ཚོགས་ཚོགས་དུས་ ༡༠ པ་དབུ་འཛུགས་ཐོག་སྤྱི་འཐུས་ཚོགས་གཙོ་མཆོག་ནས་ཚང་མས་སྤྱི་དོན་ལ་དགོངས་པ་ཆེར་བཞེས་ཀྱིས་ཚོགས་འདུའི་ཆ་ཤས་ལེན་དགོས་པའི་འབོད་སྐུལ་གནང་སོང་། དེ་རིང་སྔ་དྲོའི་ཆུ་ཚོད་ ༩།༡༥ ཙམ་ལ། བོད་མི་མང་སྤྱི་འཐུས་ལྷན་ཚོགས་ཀྱི་གྲོས་ཚོགས་ཚོགས་དུས་ ༡༠ པ་དབུ་འཛུགས་གནང་སོང་བ་དང་། ཚོགས་ཐོག་ཏུ་སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་དང་ཚོགས་གཞོན་མཁན་པོ་བསོད་ནམས་བསྟན་འཕེལ་མཆོག་རྣམ་གཉིས་ཀྱི་དབུས་སྤྱི་འཐུས་རྣམ་པ་དང་། སྲིད་སྐྱོང་བློ་བཟང་སེང་གེ་མཆོག་དང་ཕྱག་རོགས་བཀའ་བློན་རྣམ་པ། དེ་བཞིན་ལྷན་ཁང་ཁག་གི་དྲུང་ཆེ་རྣམ་པ་དང་དོན་གཉེར་ཅན་གྱི་ཟུར་ཉན་པ་བཅས་འཛོམས་འདུག་ལ། ད་ལན་གྱི་ཚོགས་འདུའི་ཐོག་སྤྱི་འཐུས་ཐུབ་བསྟན་ལུང་རིགས་ལགས་དང་སྒྲོལ་དཀར་སྐྱབས་ལགས་གཉིས་ཀྱིས་ཚོགས་དུས་ཧྲིལ་པོར་དགོངས་པ་ཞུས་ཡོད་པ་དང་། སྤྱི་འཐུས་ག་ཟི་ཚེ་རིང་པོ་གཞུང་འབྲེལ་ཕྱོགས་སྐྱོད་དུ་ཕེབས་པ་མ་གཏོགས་གཞན་སྤྱི་འཐུས་རྣམ་པ་ཚང་འཛོམས་བྱུང་འདུག   སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་ནས་ཚོགས་འདུ་དབུ་འབྱེད་ཀྱི་གསུང་བཤད་གནང་དོན། གྲོས་ཚོགས་ནང་བགྲོ་གླེང་གནང་སྐབས་ཐུགས་འགན་ཆེར་བཞེས་ཀྱི་ཐོག་ནས་བགྲོ་གླེང་གནང་རོགས་ཞེས་ཞུ་རྒྱུ་དང་། ད་ལྟ་འོས་བསྡུའི་ལས་རིམ་འགྲོ་བཞིན་པ་ཡིན་སྟབས། གྲོས་ཚོགས་ནང་བཀའ་མོལ་གསུང་སྟངས་དང་རྣམ་འགྱུར་སྟོན་སྟངས་དེ་ཚོའི་ཐོག་ལ་ཏོག་ཙམ་ཁྱད་པར་འགྲོ་མི་སྲིད་པ་མ་རེད། ཚང་མས་ཐུགས་གཟབ་གནང་སྟེ་སྤྱི་པ་དང་སྒྲིག་འཛུགས། རྩ་དོན་བཅས་ལ་དགོངས་པ་རྩ་ཆེ་ཤོས་སུ་བཞེས་དགོས་པ་ཞིག་ཆགས་བསྡད་ཡོད་པ་རེད། དེ་མིན་སྐབས་སྐབས་སུ་ང་ཚོར་བར་ཆད་དེ་འདྲ་འཕྲད་ཀྱི་ཡོད་ཀྱང་། ད་ལྟའི་བར་དུ་གྲོས་ཚོགས་ཀྱི་འགྲོ་སྟངས་སོགས་གང་ཅིའི་ཐད་ལ་ཡག་ཐག་ཆོད་ཅིག་བྱུང་ཡོད་པ་རེད། ད་རེས་ཀྱི་གྲོས་ཚོགས་འདིའི་ནང་ཡིན་ནའང་དེ་སྔ་མཐུན་འགྱུར་གནང་བ་ལྟར་འཛིན་སྐྱོང་བཀའ་ཤག་གི་ངོས་ནས་ཡིན་ན་རེད། བཀུར་འོས་སྤྱི་འཐུས་རྣམ་པ་ཡིན་ནའང་རེད་རྒྱ་ཆེ་སར་དགོངས་ཏེ་གྲོས་ཚོགས་ལ་བར་ཆད་མི་ཡོང་བར་མཐུན་འགྱུར་གནང་རོགས་ཞེས་ཞུ་ཡི་ཡོད། ཅེས་གསུངས་སོང་།   བགྲོ་གླེང་དབུ་འཛུགས་ཀྱི་ཐོག་མར་ཕྱི་ལོ་ ༢༠༠༩ ནས་ད་ལྟའི་བར་བོད་ནང་བོད་མི་སེར་སྐྱ་ ༡༤༢ ཀྱིས་བོད་བསྟན་སྲིད་ཆེད་སྐུ་ལུས་མེར་བསྲེགས་གནང་བ་སོགས་ད་ལྟའི་བོད་ནང་གི་ཛ་དྲག་གནས་སྟངས་དང་འབྲེལ་བའི་གྲོས་ཆོད་གྲོས་འཆར་སྒྲོག་སྦྱངས་དང་འབྲེལ་བགྲོ་གླེང་དང་། དེ་བཞིན་བཀའ་ཟུར་ས་འདུ་རིན་ཆེན་དོན་གྲུབ་མཆོག་དང་དགའ་གདོང་སྐུ་རྟེན་བསྟན་འཛིན་དབང་གྲགས་ལགས། གཞན་ཡང་། རྒྱ་གར་གྱི་སྲིད་འཛིན་ཟུར་པ་སྐུ་ཞབས་ཨབ་དུལ་ཀ་ལམ་(Dr. A.P.J Abdul Kalam)མཆོག་བཅས་འདི་ལོར་དགོངས་པ་རྫོགས་པར་གཞུང་འབྲེལ་གྱི་མྱ་ངན་གུས་འདུད་ཀྱི་རྗེས་དྲན་གྲོས་ཆོད་གྲོས་འཆར་སྒྲོག་སྦྱངས་བཅས་གནང་སོང་།   ད་ལན་གྱི་ཉིན་གྲངས་ ༡༠ རིང་གི་ཚོགས་འདུའི་ཐོག གཙོ་བོ་བོད་མིའི་སྒྲིག་འཛུགས་ཀྱི་ལྷན་ཁང་ཁག་གི་ལོ་འཁོར་ལས་བསྡོམས་སྙན་སྒྲོན་ཞུ་བ་དང་འབྲེལ་བགྲོ་གླེང་གསལ་བཤད་གནང་རྒྱུ་དང་། དེ་བཞིན་བོད་མི་མང་སྤྱི་འཐུས་ལྷན་ཚོགས་ནས་ཆེད་འཛུགས་གནང་བའི་མང་ཚོགས་རྩིས་ཁྲའི་ཚོགས་ཆུང་སྐབས་ ༦ པའི་ལས་བསྡོམས་དང་སྙན་ཐོར་བཀའ་ཤག་གིས་ཕྱག་བསྟར་ཇི་གནང་གི་སྙན་ཐོའི་ཐོག་སྤྱི་འཐུས་རྒྱུན་ལས་ནས་མཇུག་སྐྱོང་གནང་བའི་སྙན་ཐོ་དང་། ཤེས་ཡོན་ཚོགས་ཆུང་གི་ལོ་གཅིག་རིང་གི་ཞིབ་འཇུག་སྙན་ཐོ། དེ་བཞིན་ཆེས་མཐོའི་སྨན་པའི་ལྷན་ཚོགས་དང་འབྲེལ་བའི་ཞིབ་འཇུག་ཚོགས་ཆུང་གི་སྙན་ཐོ་བཅས་ཚོགས་ཆུང་གི་སྙན་ཐོ་ཁག་ཅིག་དང་། གཞུང་འབྲེལ་ཁྲིམས་ཡིག་བསྐྱར་བཅོས་ཀྱི་ཁྲིམས་འཆར་སོགས་ཀྱི་ཐོག་བགྲོ་གླེང་གནང་རྒྱུ་ཡིན་འདུག   གསར་འགོད་པ། པདྨ་མཚོ།

ཁྱིམ་ཐོ་མེད་པའི་ཕྲུ་གུ་ཚོར་ཐོབ་ཐང་སྤྲོད་རྒྱུ་ཡིན།

  རྒྱ་ནག་གི་སྲིད་འཛིན་ཞི་ཅིན་ཕིན་གྱིས་རྒྱ་ནག་ནང་ཁྲིམས་འགལ་གྱི་ཕྲུ་གུ་སྐྱེས་ཏེ་ཁྱིམ་ཐོ་རག་མེད་མཁན་རྣམས་ལ་སྤྱི་ཚོགས་ཀྱི་ཐོབ་ཐང་ཁག་སྤྲོད་རྒྱུའི་ཐག་གཅོད་བྱས་ཡོད་ཟེར།   རེས་གཟའ་ལྷག་པའི་ཉིན་གྱི་ཕྱི་དྲོར་རྒྱ་ནག་གི་སྲིད་འཛིན་ཞི་ཅིན་ཕིན་གྱི་གཙོ་སྐྱོང་བྱས་པའི་རྒྱ་ནག་དབུས་རྒྱལ་ཡོངས་བཅོས་བསྒྱུར་འགན་འཛིན་ཚོགས་ཆུང་ཐེངས་ ༡༩ པ་ཚོགས་པའི་སྟེང་། རྒྱ་ནག་ནང་གི་ཁྱིམ་ཐོ་མེད་པའི་བུ་ཕྲུག་ཡོངས་ལ་སྤྱི་ཚོགས་ཀྱི་ཁེ་ཕན་དང་གོ་སྐབས་བསྐྲུན་རྒྱུ་ཡིན་པའི་ཁྱབ་བསྒྲགས་བྱས་ཡོད་འདུག   དེ་རིང་ཧྥ་རན་སིའི་རླུང་འཕྲིན་ཁང་གི་རྒྱ་ཡིག་སྡེ་ཚན་ནང་དུ་གནས་ཚུལ་སྤེལ་བ་ལྟར་ན། རྒྱ་ནག་རྒྱལ་ཡོངས་སུ་ཁྱིམ་ཐོ་ནག་པོ་ཅན་གྱི་མི་སེར་ཁྲི་ ༡༣༠༠ ལྷག་ཡོད་པ་དང་། དེས་རྒྱ་ནག་མི་འབོར་གྱི་བརྒྱ་ཆའི་གཅིག་ཟིན་ཡོད་འདུག   ཁྱིམ་ཐོ་མེད་པ་དང་ཁྱིམ་ཐོ་ནག་པོ་ཡིན་པའི་ཕྲུ་གུ་དེ་དག་ནི། ཕ་མས་ཁྲིམས་འགལ་གྱིས་ཕྲུ་གུ་སྐྱེས་ཏེ་ཁྱིམ་ཐོ་བཟོ་རྒྱུའི་ཐོབ་ཐང་མེད་མཁན་དང་དྭ་ཕྲག་དག་ཆགས་ཡོད་ཅིང་། དེ་ནི་རྒྱ་གཞུང་གི་ཕྲུ་གུ་གཅིག་ལས་སྐྱེས་མི་ཆོག་པའི་སྲིད་བྱུས་འོག་ཕ་མ་ཚོས་ཕྲུ་གུ་ལྷག་མ་སྐྱེ་པར་རྒྱ་གཞུང་གིས་ཁྲིམས་ཆད་ནན་མོ་བཅད་རྗེས། ཕྲུ་གུ་རྣམས་ལ་ཁྲིམས་མཐུན་གྱི་ཤོག་ལེབ་གཅིག་རག་གི་ཡོད་ཀྱང་། དཔལ་འབྱོར་ཆ་རྐྱེན་སྐྱོ་བའི་ཁྱིམ་ཚང་རྣམས་ཀྱིས་ཁྲིམས་ཆད་ལྕི་མོ་འཁུར་ཐུབ་ཀྱི་མེད་སྟབས། ཕྲུ་གུ་རྣམས་ལ་ཁྱིམ་ཐོ་མེད་པར་ནག་པོ་ཆགས་ཀྱི་ཡོད་འདུག   རྒྱ་ནག་གི་ཁྱིམ་ཐོ་མེད་པའི་ཕྲུ་གུ་དེ་དག་ལ་ནམ་རྒྱུན་འཚོ་བའི་ཁྲོད་དཀའ་ངལ་མང་པོ་འཕྲད་ཀྱི་ཡོད། དཔེར་ན། སློབ་གྲྭར་འགྲོ་མི་ཆོག་པ་དང་། གཞུང་འབྲེལ་གྱི་ལས་ཀ་རག་གི་མེད་པ་མ་ཟད། རྒྱལ་ཁབ་གཞན་ལ་འགྲུལ་བཞུད་ཀྱི་ཐོབ་ཐང་ཡང་མེད། ཅེས་བཀོད་འདུག   ཧྥ་རན་སིའི་གསར་ཁང་གིས་ལྟ་ཚུལ་ལྟར་ན། རེས་གཟའ་ལྷག་པའི་ཉིན་རྒྱ་ནག་གི་སྲིད་འཛིན་ཞི་ཅིན་ཕིན་གྱིས་དངོས་སུ་གཙོ་སྐྱོང་གནང་པའི་ཚོགས་འདུའི་སྟེང་ཁྱིམ་ཐོ་ནག་པོ་ཡིན་པ་རྣམས་ཁྱིམ་ཐོ་བཟོས་ཏེ་སྤྱི་ཚོགས་ཀྱི་ཐོབ་ཐང་ཁག་སྤྲོད་རྒྱུའི་ཁྱབ་བསྒྲགས་བྱས་ཡོད་ཀྱང་། གྲོང་གསེབ་ཁག་ཏུ་སྲིད་བྱུས་དེ་དངོས་སུ་ལག་བསྟར་བྱ་རྒྱུར་དུས་ཡུན་གང་འཚམ་འགར་རྒྱུ་ཡིན་པ་མ་ཟད། ས་ཁུལ་མང་པོ་ཞིག་ལ་འདྲ་མཉམ་གྱི་གོ་སྐབས་དེ་འཐོབ་མིན་ཡང་ད་ལྟའི་ཆར་ཚོད་དཔག་བྱེད་དཀའ་བ་ཞིག་ཡིན་སྐོར་སོགས་བཀོད་འདུག    གསར་འགོད་པ། འཇིགས་མེད་རྒྱ་མཚོ།

བྱང་ཀོ་རི་ཡའི་འཁྲབ་སྟོན་རུ་ཁག་གློ་བུར་དུ་ཕྱིར་ལོག

  བྱང་ཀོ་རི་ཡའི་པདྨའི་རོལ་དབྱངས་ཚོགས་པ་རྒྱ་ནག་པེ་ཅིན་ལ་འཁྲབ་སྟོན་དུ་ཕྱིན་ཡོད་ཀྱང་རྒྱུ་མཚན་ཅི་ཡིན་ཁ་གསལ་མེད་པའི་འོག་འཁྲབ་སྟོན་མ་བྱས་པར་ཕྱིར་བྱང་ཀོ་རི་ཡར་ལོག   བྱང་ཀོ་རི་ཡའི་སྲིད་འཛིན་ཀེམ་ཇོན་ཨང་གིས་ཧ་ཅང་དགའ་མོས་བྱེད་སའི་པདྨ་རོལ་དབྱངས་ཚོགས་པ་ཉེ་ལམ་པེ་ཅིན་ལ་འཁྲབ་སྟོན་དུ་བསྐྱོད་དེ། གཟའ་སྤེན་པའི་ཕྱི་དྲོར་འཁྲབ་སྟོན་དངོས་གཞིར་ཆུ་ཚོད་ཁ་ཤས་ལས་མེད་པའི་མཚམས་སུ་འཁྲབ་སྟོན་ཚོགས་པ་དེ་གློ་བར་དུ་ཕྱིར་བྱང་ཀོ་རི་ཡར་ལོག་ཡོད་འདུག གནས་ཚུལ་འདིའི་ཐད་རྒྱ་ནག་དང་བྱང་ཀོ་རི་ཡ་གཉིས་ཀས་ད་སྔ་གསལ་བཤད་གང་ཡང་བྱས་མི་འདུག   རོལ་དབྱངས་ཚོགས་པ་དེ་བྱང་ཀོ་རི་ཡའི་ཕྱི་ཕྱོགས་སུ་སྐྱོད་པ་ཐོག་མ་ཡིན་ཞིང་། ད་རེབ་རྒྱ་ནག་གི་རྒྱལ་ས་པེ་ཅིན་ནས་ཐེངས་གསུམ་ལ་འཁྲན་སྟོན་བྱ་རྒྱུ་བྱས་ཡོད་ཅིང་། དེའི་དམིགས་ཡུལ་གཙོ་བོ་རྒྱལ་ཁབ་གཉིས་ཀྱི་མཐུན་འབྲེལ་ཡར་རྒྱས་སུ་གཏོང་ཆེད་ཡིན་འདུག   དེ་རིང་ཞིན་ཐང་རིན་གྱིས་གནས་ཚུལ་སྤེལ་བའི་ནང་། ཟླ་འདིའི་ཚེས་ ༡༠ ཉིན་བྱང་ཀོ་རི་ཡའི་རྒྱལ་ཁབ་མཉམ་ལེན་ཚོགས་པ་དང་པདྨ་རོལ་དབྱངས་ཚོགས་པ་གཉིས་མེ་འཁོར་ནང་པེ་ཅིན་ལ་འབྱོར་ཡོད་པ་དང་། རོལ་དབྱངས་དེ་གཉིས་རྒྱ་ནག་ལ་མ་འབྱོར་སྔོན་ནས་རྒྱལ་ཁབ་གཉིས་ཀྱིས་ཁྱབ་བསྒྲགས་ཤུགས་ཆེན་བྱས་ཡོད་ཅིང་། བྱང་ཀོ་རེ་ཡའི་དབུས་གསར་འགྱུར་ཁང་གིས། ད་རེབ་པདྨའི་རོལ་དབྱངས་ཚོགས་པ་རྒྱ་ནག་ལ་སོང་སྟེ་ལང་ཚོ་དར་ལ་བབ་པའི་མཛེས་མ་དག་གི་ཞལ་རས་དང་ངོ་མཚར་ཆེ་བའི་སྒྱུ་རྩལ་གྱིས་རྒྱ་ནག་མི་མང་ཁྲི་སྟོང་མང་པོའི་ཡིད་དབང་འགུག་ངེས་ཡིན་ཞེས་སོགས་བཀོད་ཡོད་འདུག   ཟླ་འདིའི་ཚེས་ ༡༠ ཉིན་རྒྱ་ནག་གཞུང་འབྲེལ་བརྒྱུད་ལམ་ཁག་ཏུ་ཟློས་གར་ཚོགས་པ་དེའི་ལས་རིམ་གསལ་བསྒྲགས་སྤེལ་པའི་ནང་། པདྨ་རོལ་དབྱངས་ཚོགས་པ་རྒྱ་ནག་པེ་ཅིན་གྱི་གནའ་བོའི་ཕོ་བྲང་དང་མཚོ་འགྲམ་སོགས་སུ་རྩེད་མོ་རྩེད་བར་འཁྲིད་རྒྱུ་དང་། དགོང་མོ་ཟློས་གར་ཁང་ཆེན་མོའི་ནང་སྦྱོར་བརྡར། ཚེས་ ༡༡ ཉིན་མུ་མཐུད་དུ་ལྟ་སྐོར་དང་། ཚེས་ ༡༢ ནས་ ༡༤ ཉིན་གྱི་དགོང་མོ་ཟློས་གར་ཁང་དུ་འཁྲབ་སྟོན་བྱ་རྒྱུ་སོགས་བསྒྲགས་ཡོད་འདུག   གཟའ་པ་སངས་ཉིན་རྒྱ་ནག་ཕྱི་དྲིལ་ལྷན་ཁང་གི་མགྲིན་ཚབ་པ་ཧྭ་ཁྲོན་ཡེན་ (Hua Chunying) ཡིས། ཐེངས་འདིའི་བྱང་ཀོ་རེ་ཡའི་ཁྲབ་སྟོན་པ་འདི་དག་རྒྱ་ནག་ལ་ཡོང་དོན་གཙོ་བོ་རྒྱལ་ཁབ་གཉིས་ཀྱིས་རིག་གཞུང་བརྗེ་རེས་དང་མཛའ་འབྲེལ་ཇེ་བརྟན་དུ་གཏོང་ཆེད་ཡིན་སྟབས། ཐེངས་འདིར་བྱང་ཀོ་རི་ཡའི་པདྨ་རོལ་དབྱངས་ཚོགས་པ་པེ་ཅིན་དུ་ཕེབས་པ་ནི་རྒྱལ་ཁབ་གཉིས་ཀྱི་འབྲེལ་ལམ་ལ་མཐོང་ཆེན་བྱས་པ་རེད། ཅེས་སོགས་བརྗོད་འདུག   རེས་གཟའ་སྤེན་པའི་ཕྱི་དྲོར་བྱང་ཀོ་རེ་ཡའི་པདྨའི་རོལ་དབྱངས་ཚོགས་པ་ཕྱིར་རང་རྒྱལ་ལ་ལོག་པའི་གནས་ཚུལ་རྒྱ་ནག་དྲ་ཚིགས་ཁ་ཤས་དང་། ཞིན་ལཱང་སོགས་པེ་ཅིན་གྱི་རྒྱལ་སའི་གནམ་ཐང་དུ་རོལ་དབྱངས་ཚོགས་པའི་མི་རྣམས་ཕྱིར་ལོག་བཞིན་པའི་འདྲ་པར་དང་གནས་ཚུལ་བཀོད་ཡོད་པའི་ནང་། ཚོགས་མི་དེ་ཚོས་དམག་ལྭ་ལྗང་ཁུ་གྱོན་ཡོད་པ་དང་། ཁ་ཤས་ཀྱིས་ལག་ཏུ་ཅ་དངོས་དང་སྒམ་སོགས་འཁྱེར་ཡོད་པ་བཀོད་ཡོད་ཀྱང་། ཅུང་ཙམ་རྗེས་གནས་ཚུལ་ཡོངས་རྫོགས་ནག་གསུབ་བྱས་ཡོད་འདུག   ནེའུ་ཡག་དུས་བབ་ཀྱིས་གནས་ཚུལ་སྤེལ་བའི་ནང་། བྱང་ཀོ་རི་ཡའི་པདྨ་རོལ་དབྱངས་ཚོགས་པའི་ནང་ཚོགས་མི་ ༢༠ ལྷག་ཡོད་པ་ཚང་མ་ལོ་ན་གཞོན་ཞིང་སྐྱེས་གཟུགས་མཛེས་པའི་གཞོན་ནུ་མ་རྐྱང་རྐྱང་ཡིན་པ་དང་། ཁོ་མོ་ཚོའི་རོལ་དབྱངས་ནང་ནུབ་ཕྱོགས་དེང་རབས་ཀྱི་རོལ་དབྱངས་དང་། ཀོ་རི་ཡའི་གསར་བརྗེ་སྲོལ་རྒྱུན་གྱི་གདངས་ཡོད་སྟབས། དེ་ནི་གནའ་དེང་ཟུང་འབྲེལ་གྱི་རོལ་དབྱངས་ཚོགས་པ་ཞིག་ཡིན་པ་མ་ཟད། བརྒྱུད་ལམ་ཁག་གཞན་གྱི་གནས་ཚུལ་ལུང་འདྲེན་བྱས་པའི་ནང། རོལ་དབྱངས་ཚོགས་པ་དེ་ནི་ད་ལྟའི་ཀོ་རི་ཡའི་སྲིད་འཛིན་ཀེམ་ཇོན་ཨང་གིས་འདེམ་སྒྲིག་བྱས་པ་ཞིག་ཡིན་པ་མ་ཟད། ཁོ་བོའི་བཟའ་ཟླ་ཡང་དེའི་ཁྲོད་ཀྱི་གླུ་བ་ཞིག་ཡིན་ཚུལ་སོགས་བཀོད་འདུག   གསར་འགོད་པ། འཇིགས་མེད་རྒྱ་མཚོ།  
“
ལས་གཞི་འདི་རིམ་གྱིས་འཛམ་གླིང་ཁྱོན་ཡོངས་ལ་ཁྱབ་ཐུབ་དགོས ”

  རྒྱ་གར་ལྷོ་ཕྱོགས་སུ་སེམས་དང་སྲོག་གི་བགྲོ་གླེང་ཐེངས་སུམ་བཅུ་བ་ཚོགས་པའི་སྟེང་༧གོང་ས་མཆོག་གིས་མ་འོངས་པར་ང་ཚོ་མེད་ཀྱང་བགྲོ་གླེང་འདི་མུ་མཐུད་དགོས་པའི་བཀའ་གནང་འདུག   ཚེས་ ༡༤ ནས་ ༡༧ བར། རྒྱ་གར་ལྷོ་ཕྱོགས་སྦེལ་ཀོབ་སེ་ར་བླ་སྤྱིའི་ཚོགས་ཁང་དུ། ཏཱ་ལ་བླ་མའི་ཐེབས་རྩས་གོ་སྒྲིག་འོག ‘སེམས་དང་སྲོག་གི་ཚོགས་འདུ’ ཐེངས་ ༣༠ པ་དེ་ཚོགས་ཏེ་མངོན་སུམ་དང་རྟོག་པ། བདག་བཅས་ཀྱི་བརྗོད་གཞིའི་ཐོག་ཚན་རིག་པ་མང་པོ་ཞིག་དང་བགྲོ་གླེང་གནང་ཡོད་པ་རེད།   ཐེངས་འདིའི་བགྲོ་གླེང་སྟེང་ཕྱི་རྒྱལ་ཁག་གི་ཚན་རིག་པ་དང་སེམས་ཁམས་རིག་པ་བ། ལྟ་གྲུབ་སྨྲ་བ། དེ་བཞིན། དགའ་ལྡན་ཁྲི་རིན་པོ་ཆེ་མཆོག་དང་ཤར་བྱང་ཆོས་རྗེ་རྣམ་གཉིས། གླིང་རིན་པོ་ཆེ་མཆོག སྐུའི་གསུང་སྒྱུར་གླང་རི་བ་དགེ་བཤེས་ཐུབ་བསྟན་སྦྱིན་པ་དང་། སློབ་དཔོན་དགེ་བཤེས་ཡེ་ཤེས་ཐབས་མཁས། དགེ་བཤེས་ལྷག་རྡོར། དགེ་བཤེས་དགྲ་འདུལ། གྲྭ་ཚང་ཁག་གི་མཁན་བླ་སྤྲུལ་བཅས་མཉམ་ཞུགས་གནང་ཡོད་འདུག   ཉིན་དང་པོའི་བགྲོ་གླེང་དབུ་འཛུགས་སྟེང་གི་༧གོང་ས་མཆོག་གི་བཀའ་སློབ་དུམ་ཚན་གཅིག་འདིར་བཀོད་ཡོད། “ཕལ་ཆེར་ལོ་བཞི་བཅུའི་གོང་ནས་ཚན་རིག་པ་དང་མཉམ་དུ་ཞིབ་ཚགས་པོས་གོ་བསྡུར་བྱ་རྒྱུ་བྱུང་ན་ཞེས་རེ་བ་བཏོན་པ་བཞིན། ངོས་རང་ཆུང་ངུའི་སྐབས་ནས་ཚན་རིག་ལ་དོ་སྣང་ཡོད། རྒྱ་གར་ལ་བསླེབས་ནས་ཚན་རིག་དང་འབྲེལ་བའི་དེབ་དེ་འདྲ་ཏོག་ཙམ་བཀླགས་མྱོང་། དེ་བཞིན་ཚན་རིག་པ་ཞིག་དང་དངོས་སུ་འཕྲད་ནས་གོ་བསྡུར་བྱ་རྒྱུ་བྱུང་ན་ཕན་ཐོགས་མི་ཡོང་བསམ་པ་ཞིག་བློ་ལ་ཤར་བ་དེ་ནས་རིམ་བཞིན་ཚན་རིག་པ་དང་ལྷན་དངོས་སུ་ཐུག་རྒྱུའི་མགོ་ལྟ་བུ་ཞིག་ཚུགས་པ་རེད། ཚན་རིག་པ་འཕྲད་སྐབས་དངོས་གནས་དྲང་གནས་ཚན་རིག་པ་སྤྱིའི་བསམ་བློའི་འགྲོ་སྟངས་དེ་ཕལ་ཆེར་བློ་གཟུ་བོར་གནས་པ་རེད་ཅེས་བརྗོད་ཆོག་གི་རེད། ཚན་རིག་པ་འགའ་ཤས་ནི་ཐ་དད་ཡིན། དེ་བཞིན་ང་རང་ཚོ་ནང་པ་ཞིག་གི་ངོས་ནས་ཞུས་ན་སོ་སོ་ནང་པའི་ལྟ་གྲུབ་དེ་ཡིན་ཤག་ཤག་ལྟ་བུ་དྲན་གྱི་ཡོད། སྔོན་ལ་བློ་གཟུ་བོར་གནས་པ་ཟེར་བ་འདི་དངོས་གནས་ཀྱི་ཚན་རིག་པ་ཚོ་བློ་གཟུ་བོར་གནས་པ་ཆགས་ཡོད། དེ་འདྲ་བྱས་ནས་ལོ་སུམ་ཅུ་བརྒལ་བ་ཙམ་གྱི་རིང་ལ་ང་ཚོ་ཚན་རིག་དང་འབྲེལ་བ་བྱེད་སྐབས་ཕྱོགས་གཉིས་ཀར་ཕན་ཐོགས་ཡོད་པ་ཞིག་རེད། གཙོ་བོ་སངས་རྒྱས་པའི་ཆོས་སྤྱི་དང་། ལྷག་པར་དཔལ་ནཱ་ལེན་ཊའི་ཆོས་བརྒྱུད་འཛིན་མཁན་ཞིག་གི་ངོས་ནས་བལྟས་ན། རིག་གནས་གསར་པ་འཕྲུལ་ཆས་ལ་སོགས་པའི་ཚན་རིག་གི་རིགས་དེ་དག་ལ་གཏིང་ཟབ་པོས་སློབ་སྦྱོང་དང་ཞིབ་འཇུག་བྱ་རྒྱུ་ཡོད་པ་ནི་དཔལ་ནཱ་ལེན་ཊའི་ཆོས་པ་ཞིག་ལ་གལ་ཆེན་པོ་ཆགས་ཡོད། དེ་མཚུངས་ཚན་རིག་པ་ཚོར་མཚོན་ན། ད་ལྟ་བར་ཚན་རིག་པ་ཚོས་ཞིབ་འཇུག་བྱེད་ས་གཙོ་བོ་ནི་ཚད་འཇལ་རྒྱུ་ཡོད་པའི་ཕྱིའི་གཟུགས་ཅན་གྱི་རིགས་དེ་དག་ཆགས་ཡོད། ཚན་རིག་པས་ནང་ཤེས་པ་ཟེར་ན་མྱོང་ཚོར་དངོས་སུ་མྱོང་གི་ཡོད་པ་ཞིག་ལ་བརྩིས་པ་མ་གཏོགས་དངོས་སུ་ཕྱི་དངོས་པོའི་གཟུགས་ཅན་རིགས་ལ་དཔྱད་ཚུལ་བཞིན་དེ་སྔོན་ནང་སེམས་ཀྱི་འགྲོ་སྟངས་ཐོག་ཞིབ་འཇུག་བྱས་མེད། དེང་སྐབས་ཚན་རིག་པ་ཚོས་གནའ་རབས་རྒྱ་གར་གྱི་རིག་གཞུང་ངམ་དཔལ་ནཱ་ལེན་ཊའི་སྔོན་གྱི་མཁས་པ་དུ་མས་མཛད་པའི་སེམས་ཁམས་རིག་པ་ཞིབ་ཚགས་པོ་ཡོད་པ་དེར་ཡིད་དབང་འཕྲོག་ནས་དོ་སྣང་བྱེད་བཞིན་ཡོད། དེར་བརྟེན་གཉིས་ཀར་ཕན་ཐོགས་ཡོང་གི་ཡོད་པ་གསལ་པོ་རེད།” ཅེས་གསུངས་འདུག   ༧གོང་ས་མཆོག་གིས་མུ་མཐུད་དུ་གསུངས་དོན། “ དེ་རིང་འདིར་ཚན་རིག་པ་ཚོས་འགྲེལ་བཤད་དེ་ཚོར་གཅིག་ཉན། དེ་བཞིན་ཚན་རིག་པ་ཚོས་ཀྱང་ནང་པ་སངས་རྒྱས་པའི་ཆོས་ནས་གསུང་པའི་ཚན་རིག་སྐོར་གྱི་ལེགས་བཤད་དེ་དག་ལའང་གཅིག་ཉན། དེ་རིང་ཐེངས་སུམ་ཅུ་པ་ཡིན་པར་བརྟེན་ལས་ཀ་འདི་མུ་མཐུད་གནས་ཐུབ། ཐེངས་མ་སུམ་ཅུ་སོ་ལྔ་པ་དང་བཞི་བཅུ་པའི་སྐབས་ལ་ང་ཚོ་ཕལ་ཆེ་བ་དགོངས་པ་ཞུས་མདོག་ཁ་པོ་རེད། ཡིན་ནའང་ད་ལྟའི་ལས་གཞི་འདི་མུ་མཐུད་ནས་འགྲོ་ཐུབ་ཀྱི་རེད། ཇི་སྲིད་འཛམ་གླིང་འདིའི་སྟེང་གི་རྣམ་དཔྱོད་ལྡན་པའི་མི་སྣ་གནས་པ་དེ་སྲིད་དུ་ང་ཚོའི་ལས་ཀ་དེ་དག་མུ་མཐུད་གནས་ཐུབ་ཀྱི་རེད་བསམ་གྱི་ཡོད་པར་བརྟེན། དུས་ད་ལྟ་བར་གནས་ཐུབ་པ་རེད། ད་ལྟ་ང་རང་ཚོའི་སེམས་དང་སྲོག་གི་ལས་ཀ་འདི་ཕན་ཐོགས་ཡོད་པ་ཞིག་ཡིན་པར་བརྟེན་དུས་རབས་ཉི་ཤུ་རྩ་གཅིག་སྐབས་ཨ་རི་ནས་མགོ་བཙུགས་ནས་ད་ལྟ་དུས་རབས་ཉི་ཤུ་རྩ་གཅིག་པའི་ནང་ལས་ཀ་མུ་མཐུད་འགྲོ་བཞིན་པ་དང་། འབྱུང་འགྱུར་དུས་རབས་ཉི་ཤུ་རྩ་གཉིས་པའི་ནང་འགྲོ་ཐུབ་པ་ཞིག་ཡོང་གི་རེད། ལས་གཞི་འདི་རིམ་བཞིན་འཛམ་གླིང་ཁྱོན་ཡོངས་ཀྱི་ནང་ཁྱབ་ཐུབ་དགོས་པ་ཡིན། མི་ཚང་མ་བདེ་བ་འདོད་པ་དང་སྡུག་བསྔལ་མི་འདོད་པ་ཤ་སྟག་ཡིན་སྟབས། སྡུག་བསྔལ་གྱི་རྩ་བ་སེམས་མ་དུལ་བར་བརྟེན་ནས་ཡོང་གི་ཡོད་པར་བརྟེན། སེམས་འདུལ་ཐབས་དེ་ཡང་སྐྱེ་བ་ཕྱི་མ་དང་། ལྷ་ཡུལ་གྱི་སྐད་ཆ་མིན་པར་འཚོ་བའི་རིང་ལ་སེམས་སྐྱིད་པ་བག་ཕེབས་པ་དེ་འདྲ་ཞིག་ཡོང་ན་མི་ཚང་མ་དང་མཉམ་དུ་འཆམ་པོ་ཡོང་གི་རེད།” ཅེས་སོགས་གསུངས་འདུག ཐེངས་འདིའི་བགྲོ་གླེང་སྟེང་། སེམས་ཁམས་རིག་པའི་ཚན་རིག་པ་སྐུ་ཞབས་རི་ཆཌ་ཇེ་ཌེ་ཝིཌ་སོན་ Richard.J.Davidson ལགས། ནུབ་ཕྱོགས་ལྟ་གྲུབ་སྨྲ་བ་སློབ་དཔོན་སྐུ་ཞབས་ Jay Garfield ལགས། ཨེམ་ཨཱ་ཧེ་ཊི་གཙུག་ལག་སློབ་གཉེར་ཁང་ (Amherst University) གི་ཚན་རིག་སློབ་དཔོན་པ་ཝན་སིན་ཧཱ Pawan Sinha ལགས། དབང་རྩའི་ཉམས་ཞིབ་པ་ལྕམ་སྐུ་ཁེ་དི་རིན་ཀེར Catherine Kerr ལགས། བསམ་གཏན་(Zen)ཆོས་དཔོན་རོ་ཤི་ཇོན་ཧེ་ལི་ཕེག་སི Roshi Joan Halifax ལགས་སོགས་མཉམ་ཞུགས་གནང་ཡོད་འདུག

སྲོག་ཁྲིམས་གཅོད་ས་མང་ཆེ་བ་མི་མང་དཀྱུས་མ་རེད།

པེ་ཅིན་གྲོང་ཁྱེར་མཐོ་རིམ་མི་མང་ཁྲིམས་ཁང་གིས་ཀོའུ་ཁི་ལེ་ཡི་ལོ་གཉིས་ཕར་འགྱངས་ཀྱི་སྲོག་ཁྲིམས་ཚེ་བཙོན་དུ་བསྒྱུར་ཡོད་འདུག   རྒྱ་ནག་ཁྲུང་ཆིན་གྲོང་ཁྱེར་གྱི་དམར་ཤོག་དྲུང་ཆེ་ཟུར་པ་པའོ་ཞི་ལེའི་བཟའ་ཟླ་ཀོའུ་ཁི་ལེ་ཡིས། ཚོང་རོགས་དབྱིན་ཇི་བ་ནིལ་ཧེ་ཝོའུ་ཌི་ལ་དུག་བླུད་ནས་བསད་པའི་ནག་ཉེས་འོག ཕྱི་ལོ་ ༢༠༡༢ ཟླ་ ༨ པའི་ནང་ཨན་ཝེ་ཞིང་ཆེན་ཧི་ཧྥེ་གྲོང་ཁྱེར་འབྲིང་རིམ་མི་མང་ཁྲིམས་ཁང་གིས། ལོ་གཉིས་ཕར་འགྱངས་ཀྱི་སྲོག་ཁྲིམས་བཅད་དེ་ཡཱན་ཁྲིན་བཙོན་ཁང་དུ་བཅུག་ཡོད་ཀྱང་། ཉེ་སྔོན་པེ་ཅིན་གྲོང་ཁྱེར་མཐོ་རིམ་མི་མང་ཁྲིམས་ཁང་གིས། འདས་ལོའི་ཕྱི་ཟླ་ ༩ པའི་ནང་ཡན་ཁྲིན་བཙོན་ཁང་ནས་ཁོ་མོ་སོ་སོའི་ཁྲིམས་འགལ་བྱ་སྤྱོད་ལ་གནོང་འགྱོད་སྐྱེས་ཤིང་རྣམ་འགྱུར་ལེགས་པོ་ཡོད་སྟབས། མོའི་སྲོག་ཁྲིམས་དེ་ཚེ་བཙོན་དུ་བསྒྱུར་དགོས་པའི་རེ་འདུན་བཏོན་ཡོད་ལ། ཐོག་མར་ཁྲིམས་ཐག་གཅོད་སྐབས་ཀྱང་བཙོན་འཇུག་དུས་ཡུན་ནང་རྣམ་འགྱུར་ལེགས་པོ་ཡོད་ཚེ་ཁྲིམས་ཆད་ཉུང་འཕྲི་ཆོག་པའི་བཀའ་འཁྲོལ་ཡོད་པ་ལྟར་ཚེ་བཙོན་དུ་བསྒྱུར་ཡོད་སྐོར་བསྒྲགས་འདུག   ཀོའུ་ཡི་ཁྱོ་ག་པའོ་ཞི་ལེ་ཡིས་དབང་ཆ་སྒེར་གཅོད་དང་ལྐོག་རྔན་ཧམ་ལེན། གཞུང་རྒྱུ་ལྐོག་ཟ་སོགས་བྱས་པའི་ནག་ཉེས་འོག ཕྱི་ལོ་ ༢༠༡༣ ཟླ་ ༩ ནང་ཅི་ནན་འབྲིང་རིམ་མི་མང་ཁྲིམས་ཁང་གིས་ཚེ་བཙོན་གྱི་ཁྲིམས་ཐག་བཅད་ཡོད་པ་དང་། ཁོ་གཉིས་ཀྱི་བུ་པའོ་ཀཱ་ཀཱ་ཨ་རིའི་ཀོ་ལིམ་བྷི་ཡ་གཙུག་ལག་སློབ་ཆེན་དུ་ཡོད་སྟབས། རྒྱ་གཞུང་གི་ཕྱི་ཕྱོགས་བྲོས་བྱོལ་བ་འཛིན་བཟུང་གི་དམིགས་འབེན་གཙོ་བོ་ཞིག་ཏུ་གྱུར་ཡོད་སྐོར་བརྗོད་ཀྱི་འདུག   འདི་ལོའི་ཕྱི་ཟླ་ ༤ པའི་ནང་ལོན་ཏུན་དུ་རྟེན་གཞི་བྱས་པའི་རྒྱལ་སྤྱིའི་ཉེ་ཡང་ཚོགས་པའི་༼ཕྱི་ལོ་ ༢༠༡༤ ལོའི་སྲོག་ཁྲིམས་ཐག་གཅོད་དང་ལག་བསྟར་སྙན་ཐོ་༽ཞེས་པའི་ཞིབ་འཇུག་གྲུབ་དོན་ནང་། འཛམ་གླིང་གི་རྒྱལ་ཁབ་ ༥༥ ཡིས་ཁྱོན་བཙོན་པ་ ༢༤༦༦ ལ་སྲོག་ཁྲིམས་བཅད་ཡོད་པ་མ་ཟད། དེའི་ནང་ནས་རྒྱལ་ཁབ་ ༢༢ གྱིས་བཙོན་པ་ ༦༠༧ ལ་སྲོག་ཁྲིམས་དངོས་སུ་ལག་བསྟར་བྱས་ཡོད་པ་རེད། རྒྱ་གཞུང་གིས་སྲོག་ཁྲིམས་བཅད་པ་སྦེད་གསང་བྱས་ཏེ་བསྡོམས་འབོར་གཏན་ནས་ཡོངས་བསྒྲགས་བྱེད་ཀྱི་མེད་ཀྱང་། ཕྱི་ལོ་ ༢༠༡༤ ལོ་ཁོ་ནར་བཙོན་པ་ ༡༠༠༠ ལྷག་ལ་སྲོག་ཁྲིམས་ལག་བསྟར་བྱས་ཡོད་སྐོར་བཀོད་འདུག   ཨ་རིའི་ནང་རྟེན་གཞི་བྱས་པའི་གྲོས་མོལ་ཐེབས་རྩ་ཁང་གིས་ཞིབ་འཇུག་བྱས་པ་ལྟར་ན། ཕྱི་ལོ་ ༢༠༡༣ ལོར་རྒྱ་གཞུང་གིས་བཙོན་པ་ ༢༤༠༠ ཙམ་ལ་སྲོག་ཁྲིམས་ལག་བསྟར་བྱས་ཡོད་སྟབས། ཕྱི་ལོ་ ༢༠༡༣ ལོ་དང་བསྡུར་ན་གྲངས་འབོར་ཉུང་དུ་ཕྱིན་ཡོད་འདུག ཡིན་ནའང་། ད་ལྟའི་ཆར་རྒྱ་ནག་འཛམ་གླིང་ཐོག་སྲོག་ཁྲིམས་བཅད་པའི་གྲངས་འབོར་མང་ཤོས་ཨང་དང་པོ་ཡིན་པ་མ་ཟད། སྲོག་ཁྲིམས་བཅད་པའི་བཙོན་པ་མང་ཆེ་བ་དབང་ཤུགས་དང་འབྱོར་བ་མེད་པའི་མི་མང་དཀྱུས་མ་ཆགས་ཡོད་འདུག   གསར་འགོད་པ། པདྨ་མཚོ།

བོད་ལྗོངས་ཀྱི་ཆབ་སྲིད་ལ་འགྱུར་བ་འགྲོ་སྲིད་ཟེར།

  བོད་རང་སྐྱོང་ལྗོངས་ཀྱི་དམར་ཤོག་དྲུང་ཆེ་ཁྲིན་ཆན་ཀོ་བརྗེ་བོ་བརྒྱབ་སྟེ་ཁོའི་ཚབ་ཏུ་ད་ལྟའི་མཚོ་སྔོན་ཞིང་ཆེན་གྱི་མགོ་ཁྲིད་ཧའོ་ཕིན་བསྐོ་བཞག་བྱེད་སྲིད་པའི་ཚོད་དཔག་བྱེད་བཞིན་འདུག   ཁ་སང་ཏཱ་ཅི་ཡོན་གྱི་དྲ་བས་གནས་ཚུལ་སྤེལ་བ་ལྟར་ན། ཟླ་འདིའི་ཟླ་མཇུག་ལ་བོད་རང་སྐྱོང་ལྗོངས་ཀྱི་དམར་ཤོག་དྲུང་ཆེ་ཁྲིན་ཆན་ཀོ་ (Chen Quanguo) ཡི་གོ་གནས་བརྗེ་བོ་རྒྱག་རྒྱུ་དང་ཁོའི་ཚབ་ཏུ་ད་ལྟ་མཚོ་སྔོན་ཞིང་ཆེན་གྱི་མགོ་ཁྲིད་ཧའོ་ཕིན་ (Hao Peng) བསྐོ་གཞག་བྱ་རྒྱུ་ཡིན་པ་དང་། གནས་ཚུལ་དེའང་ཟླ་འདིའི་མཇུག་ཏུ་རྒྱ་ནག་ཆབ་སྲིད་ལྷན་ཁང་གི་ཚོགས་འདུའི་ཐོག་ཏུ་ཁྱབ་བསྒྲགས་བྱ་སྲིད་པ་རེད་ཅེས་བཀོད་ཡོད་ཀྱང་། ད་ལྟའི་ཆར་རྒྱ་ནག་གཞུང་འབྲེལ་བརྒྱུད་ལམ་ཁག་ཏུ་གནས་ཚུལ་དེའི་སྐོར་གང་ཡང་བཀོད་མི་འདུག   ད་ལྟ་ལོ་ན་ ༦༠ ཡིན་པའི་ཁྲིན་ཆན་ཀོ་ནི་སྔོན་ཆད་ཧི་ནན་ཞིང་ཆེན་གྱི་རྩ་འཛུགས་ལས་ཁུངས་ཀྱི་འགན་འཛིན་དང་ཞིང་ཆེན་གྱི་དྲུང་ཆེ་གཞོན་པ་བྱས་མྱོང་ཞིང་། ཕྱི་ལོ་ ༢༠༡༡ ལོ་ནས་བཟུང་བོད་རང་སྐྱོང་ལྗོངས་ཀྱི་དམར་ཤོག་དྲུང་ཆེ་བསྐོས་ཡོད་པ་དང་། ཏཱ་ཅི་ཡོན་གྱི་གནས་ཚུལ་བཀོད་དོན་ལྟར་ན། ཁྲིན་ཆན་ཀོ་ལ་ཧི་ནན་ཞིང་ཆེན་གྱི་དྲུང་ཆེ་དང་ཆབ་སྲིད་ལྷན་ཁང་གི་རྒྱུན་ལས་ཟུར་བའམ་ཅང་ཙེ་མིན་ཤོག་ཁོག་གི་ལེའུ་ཁྲང་ཁྲོན་གྱིས་རོགས་སྐྱོར་བྱས་ཡོད་ཚུལ་བཀོད་པ་མ་ཟད། ཁྲིན་ཆན་ཀོ་ཡིས་བོད་རང་སྐྱོང་ལྗོངས་ཀྱི་ལས་དོན་བྱེད་ཕྱོགས་སྐོར་ལ་མཐོ་རིམ་དཔོན་རིགས་ཚོའི་འདོད་པ་ཁེངས་མེད་སྐོར་སོགས་བཀོད་འདུག   དུས་དོན་དཔྱད་ཞིབ་པ་ཧྲི་ཅའོ་ཐན་ (Shi Jiutian) ལགས་ཀྱིས། བོད་ལྗོངས་ཀྱི་དྲུང་ཆེ་བརྗེ་བོ་རྒྱག་རྒྱུའི་གནས་ཚུལ་འཁྱམ་པོ་ཞིག་དང་བོད་རང་སྐྱོང་ལྗོངས་ཀྱི་མཐོ་རིམ་དཔོན་རིགས་ཚོར་སྐྱོན་བརྗོད་མཉམ་ཡོང་གི་ཡོད་པ་དེས། གང་མགྱོགས་བོད་རང་སྐྱོང་ལྗོངས་ཀྱི་ཆབ་སྲིད་ལ་འགྱུར་བ་ཆེན་པོ་ཞིག་འགྲོ་རྒྱུ་ཡིན་པའི་མངོན་རྟགས་རེད་ཟེར།   ཉེ་ཆར་པེ་ཅིན་བོད་ཀྱི་གེ་སར་ཞིབ་འཇུག་ཆེད་མཁས་པ་རྒན་འཇམ་དཔལ་རྒྱ་མཚོས་ཁོ་རང་གི་ཝེ་པའོ་དྲ་བའི་སྟེང་། ཀྲུའུ་ཝེ་ཆོན་དང་ཡའེ་ཞའོ་ཝིན་གཉིས་ལ་སྐྱོན་བྱས་པའི་རྩོམ་ཡིག་ཅིག་སྤེལ་ཡོད་པ་དང་། བརྒྱུད་ལམ་ཁག་ཏུ་རྩོམ་ཡིག་དེའི་སྐོར་ལ་གླེང་སློང་མང་པོ་བྱུང་ཡོད་པ་དང་རྩོམ་ཡིག་དེའི་ནང་དམིགས་བསལ་ཡའེ་ཞའོ་ཝོན་གྱི་སྐད་ཆ་ལུང་འདྲེན་བྱས་པའི་ནང་། “བོད་ལྗོངས་ཀྱི་སྲིད་བྱུས་སྟངས་འཛིན་བྱེད་ཕྱོགས་ཐད་ང་དང་ཝེ་ཆིན། སྲི་ཐར་གསུམ་གྱིས་གཏན་འབེབས་བྱས་པར་རྒྱ་ནག་དབུས་ཀྱི་རྒྱབ་སྐྱོར་དང་སྔགས་བརྗོད་བྱེད་ཀྱི་ཡོད་ཅེས་བརྗོད་པ་རེད།” ཅེས་བཀོད་འདུག   ད་ལྟའི་མཚོ་སྔོན་ཞིང་ཆེན་གྱི་མགོ་ཁྲིད་ཧའོ་ཕིན་ཡིས་སྔོན་ཆད་ཀན་སུའི་ཞིང་ཆེན་ལན་ཀྲུའུ་གྲོང་ཁྱེར་གྱི་མགོ་ཁྲིད་གཞོན་པ་བྱས་མྱོང་ཡོད་པ་དང་། ཕྱི་ལོ་ ༢༠༠༣ ལོར་བོད་རང་སྐྱོང་ལྗོངས་མི་དམངས་སྲིད་གཞུང་གི་མགོ་ཁྲིད་གཞོན་པ་དང་དམར་ཤོག་དྲུང་ཆེ་གཞོན་པའི་ལས་འགན་ཁུར་ཡོད་འདུག ཕྱི་ལོ་ ༢༠༡༣ ལོ་ནས་བཟུང་མཚོ་སྔོན་ཞིང་ཆེན་གྱི་མགོ་ཁྲིད་ཀྱི་ལས་འགན་ཁུར་ཡོད་འདུག   གསར་འགོད་པ། འཇིགས་མེད་རྒྱ་མཚོ།
བོད་ཀྱི་རིགས་རྒྱུད་ཆད་ཁུངས་རྒྱ་གར་ཡིན།

  བོད་ཀྱི་གནད་དོན་འདི་བོད་དང་རྒྱ་གར་གཉིས་ཀའི་གནད་དོན་ཞིག་ཆགས་ཀྱི་ཡོད་སྟབས་ང་ཚོས་བོད་དོན་བདེན་མཐའ་མ་གསལ་བར་དུ་མུ་མཐུད་རྒྱབ་སྐྱོར་བྱ་རྒྱུ་ཡིན་ཟེར།   དེ་རིང་སྔ་དྲོའི་ཆུ་ཚོད་ ༡༡།༣༠ སྟེང་། གངས་སྐྱིད་ཕྱི་དྲིལ་ལྷག་པ་ཚེ་རིང་ཚོགས་ཁང་དུ། རྒྱ་གར་བྱང་ཤར་ཧི་མ་ཅལ་ཁུལ་གྱི་སློབ་ཕྲུག་སྐོར་ཞིག་གིས་བོད་པར་རྒྱུས་ལོན་བྱས་པའི་སྐོར་ལ་གསར་འགོད་གསལ་བསྒྲགས་ཤིག་སྤེལ་སོང་། སྐབས་དེར་བོད་མིའི་སྒྲིག་འཛུགས་ཕྱི་དྲིལ་དྲུང་ཆེ་བཀྲ་ཤིས་ཕུན་ཚོགས་མཆོག་དང་བོད་མི་མང་སྤྱི་འཐུས་ཨ་ཅར་ཡ་ཡེ་ཤེས་ཕུན་ཚོགས་ལགས། དེ་བཞིན། རྒྱ་གར་བྱང་ཤར་ཧི་མ་ཅལ་གྱི་མཐོ་སློབ་ཁག་ནས་ཕེབས་པའི་སློབ་ཕྲུག་ཕོ་མོ་ ༣༠ ལྷག་བཅས་ལྷན་ཞུགས་གནང་སོང་།   ཕྱི་དྲིལ་དྲུང་ཆེ་མཆོག་གིས། བོད་ཀྱི་ཆོས་དང་རིག་གཞུང་། སྐད་ཡིག་དང་རིག་གནས། བོད་ཀྱི་ཁོར་ཡུག ལྷག་པར་དུ་བོད་རྒྱའི་མཐའ་མཚམས་ཁག་གི་འབྲེལ་བ་སོགས་ནི་བོད་དང་རྒྱ་གར་མི་རིགས་གཉིས་ཀྱི་གནའ་དེང་གི་བྱུང་རབས་ལོ་རྒྱུས་ཁྲོད་དུ་གལ་གནད་ཆེན་པོ་ཡིན་པ་དང་། བོད་རྒྱལ་ཁབ་ཤོར་བའི་སྔ་རྗེས་ཀྱི་གནས་ཚུལ་མདོར་བསྡུས་ངོ་སྤྲོད་ཞུས་སོང་།   སྤྱི་འཐུས་ཨཅརྱ་ཡེ་ཤེས་ཕུན་ཚོགས་ལགས་ཀྱིས། བོད་རྒྱ་གཉིས་བར་གདོད་མ་ནས་འབྲེལ་བ་ཤུགས་ཆེན་པོ་ཡོད་པ་དང་། གནའ་བོའི་རྒྱ་གར་མི་རིགས་ཕན་ཌ་བ་སི་ (Pandavas) དང་། ཀུ་ར་བ་སི་ (Kauravas) གཉིས་བར་དམག་འཁྲུག་བྱུང་སྟེ་ཀུ་ར་བ་སི་ཕམ་ནས་བོད་དུ་བྱོལ་པ་ལས་བོད་ཀྱི་མི་རྒྱུད་ཅིག་བྱུང་བའི་ལོ་རྒྱུས་ཡོད་པ། ཡང་བོད་ཀྱི་རིགས་རྒྱུད་གཞན་ཞིག་ནི་སྤྲེའུ་བྱང་ཆུབས་སེམས་དཔའ་ཡིན་པའི་ལོ་རྒྱུས་ཀྱང་ཡོད་པ་དང་། བོད་ཀྱི་བཙན་པོ་རིམ་བྱོན་སྐབས་ཀྱི་འབྲེལ་དྲིས་ཐད། བོད་རྒྱལ་གཉའ་ཁྲི་བཙན་པོ་དེ་རྒྱ་གར་གྱི་མ་ཀ་ཊའི་(makata) རིགས་རྒྱུད་དུ་བཤད་སྲོལ་ཡོད། ཅེས་སོགས་བརྗོད་སོང་།   ཨཅརྱ་ཡེ་ཤེས་ཕུ་ཚོགས་ལགས་ཀྱིས་མུ་མཐུད་དུ། བོད་དང་རྒྱ་གར་གཉིས་ལ་མཐའ་མཚམས་ཀྱི་འབྲེལ་བ་དང་ཚོང་ལས་ཀྱི་འབྲེལ་བ། རང་བྱུང་ཁོར་ཡུག་དང་གཙང་ཆུའི་འབྲེལ་བ། ལྷག་པར་དུ་ཆོས་དང་རིག་གཞུང་། སྐད་ཡིག་རིག་གནས་སོགས་ཕྱི་གཏོང་ནང་འདྲེན་གྱི་འབྲེལ་བ་གཏིང་ཟབ་ཡོད་པ་འདི་དག་ཤེས་ཡོང་ན་ད་ལྟའི་བོད་རྒྱལ་ཁབ་ཤོར་བའི་གནས་བབ་འདི་འདྲའི་འོག རྒྱ་གར་གྱིས་ལ་བོད་སྲུང་སྐྱོབ་གནང་དགོས་པའི་གནས་སྟངས་ཤིག་རང་བཞིན་གྱིས་ཆགས་ཡོད་སྐོར་སོགས་བརྗོད་སོང་།   དེའི་རྗེས་ཧི་མ་ཅལ་བྱང་ཤར་ཁུལ་གྱི་སློབ་ཕྲུག་ཚོགས་པའི་ཚོགས་གཙོ་ན་གྷ་ཤཱ་ཐ་ཀུར་ (Nagesh Thakur) ལགས་ཀྱིས། ད་ལྟའི་བོད་ཀྱི་རྩ་དོན་འདི་གནད་འགག་ཆེན་པོ་ཆགས་ཡོད་སྟབས། དེ་རིང་སློབ་ཕྲུག་ཚོགས་པའི་གོ་སྐབས་འདི་བརྒྱུད་ནས་ང་ཚོས་བོད་ཀྱི་དངོས་ཡོད་གནས་སྟངས་གང་འཚམ་ཞིག་ཤེས་རྟོགས་བྱུང་བ་དང་། རྒྱ་གར་ཧི་མ་ཅལ་བྱང་ཤར་ཁུལ་དུ་རྒྱ་ནག་གི་དཔལ་འབྱོར་འཛུགས་སྐྲུན་གྱི་ཉེན་ཁ་ཆེན་པོ་ཡོད་པ་དང་། རྒྱ་གར་བྱང་ཤར་ཁུལ་ནི་བོད་དང་རྒྱ་གར་གྱི་འབྲེལ་ལམ་གཙོ་བོ་ཞིག་ཆགས་ཡོད་སྟབས། གནད་དོན་འདི་བོད་དང་རྒྱ་གར་གཉིས་ཀར་འབྲེལ་བ་ཆགས་ཡོད་པ་དང་། ད་ལྟའི་བར་ང་ཚོ་སློབ་ཕྲུག་ཚོགས་པའི་ངོས་ནས་བོད་དོན་ལ་རྒྱབ་སྐྱོར་བྱེད་མུས་ཡིན་པ་ལྟར། མ་འོངས་པར་ང་ཚོས་མུ་མཐུད་དུ་བོད་དོན་བདེན་མཐའ་མ་གསལ་བར་དུ་རྒྱབ་སྐྱོར་གནང་རྒྱུ་ཡིན་སྐོར་བརྗོད་སོང་།   གསར་འགོད་པ། པདྨ་རྒྱལ།

གྲངས་ཉུང་མི་རིགས་ཀྱི་ཁེ་དབང་དོན་གཉེར་བ་ཚོ་དམིགས་འབེན་དུ་བཟུང་།

  དེང་སྐབས་རྒྱ་རིགས་དྲ་ཐོག་གསང་ཉུལ་བ་ཚོས་བོད་རིགས་དང་ཡུ་གུར་མི་རིགས་ཀྱི་ཁེ་དབང་རྩོད་ལེན་གནང་མཁན་ཚོ་དམིགས་འབེན་དུ་བཟུང་ཡོད་འདུག   དབྱིན་ཇིའི་གློག་ཀླད་ཤེས་བྱའི་དུས་དེབ་ (pcworld) ཅེས་པའི་དྲ་ཚིགས་སྟེང་གནས་ཚུལ་སྤེལ་དོན་ལྟར་ན། ཁ་སང་ཨ་རིའི་མངའ་སྡེ་ཁ་ལེ་ཧྥོར་ནེ་ཡའི་དྲ་ལམ་བདེ་སྲུང་ལས་གཉེར་ཁང་ (Palo Alto Network) གིས་ཟླ་བ་ ༧ རིང་གི་ཞིབ་འཇུག་སྙན་ཐོའི་ནང་། རྒྱ་རིགས་དྲ་ཐོག་གསང་ཉུལ་ཚོགས་པ་ཞིག་གིས་འདས་པའི་ལོ་ངོ་གཅིག་རིང་བོད་དང་ཡུ་གུར་མི་རིགས་ཀྱི་ཁེ་དབང་དོན་གཉེར་བ་ཚོ་དམིགས་འབེན་དུ་བཟུང་སྟེ། དྲ་མིང་ལ་སི་ཁར་ལི་ཊི་མེ་མེ་ཁི་ (Scarlet Mimic) ཞེས་པ་ཞིག་སྤྱད་ནས་མི་སྒེར་གྱི་གནས་ཚུལ་མང་པོ་སྐུ་འཁྱེར་བྱེད་བཞིན་ཡོད་པ་དངོས་འབྲེལ་ཡིན་སྐོར་བརྗོད་འདུག   དྲ་ལམ་བདེ་སྲུང་ལས་གཉེར་ཁང་དེའི་གསང་བའི་གནས་ཚུལ་རྟོག་ཞིབ་ཚན་པའི་འགན་འཛིན་ར་ཡན་ཨོལ་སོན་ (Ryan Olson) ཞུ་བ་ཞིག་གིས། ང་ཚོས་ཤེས་རྟོགས་ཟིན་པའི་རྒྱ་རིགས་དྲ་ཐོག་གསང་ཉུལ་ཚོགས་པ་དེས་ཡུ་གུར་དང་བོད་མིའི་ཁེ་དབང་དོན་གཉེར་བ་དང་། རྒྱ་ནང་གི་ཁྲིམས་རྩོད་པ་ཚོ་དམིགས་འབེན་དུ་བཟུང་འདུག དྲ་ཐོག་གསང་ཉུལ་བ་དེ་ཚོ་ཕན་ཚུན་ལ་འབྲེལ་བ་ཤུགས་ཆེན་པོ་ཡོད་པ་དང་། ཁོ་ཚོ་ཚང་མ་ཚོགས་ཁག་གཅིག་གི་མི་རེད་འདུག ཁོ་ཚོས་ཕན་ཚུན་ལ་གསང་བའི་གནས་ཚུལ་སྐུ་འཁྱེར་བྱེད་སྟངས་ཀྱི་རྒྱུ་ཆ་མཁོ་སྤྲོད་བྱེད་ཀྱི་ཡོད་པ་དང་། ཁོ་ཚོས་གཞན་གྱི་དྲ་ཚིགས་དང་གློག་ཀླད་ནང་ལྐོག་འཛུལ་གྱིས་གནས་ཚུལ་སྐུ་འཁྱེར་བྱེད་པའི་ཡོ་བྱད་གཅིག་པ་གཅིག་རྐྱང་བཀོལ་སྤྱོད་བྱེད་ཀྱི་འདུག ཡོ་བྱད་དེ་དག་སྒྲིག་འཛུགས་གཅིག་གིས་མཁོ་སྤྲོད་གནང་གི་ཡོད་པ་ཧ་ཅང་གསལ་བོ་རེད་ཅེས་བརྗོད་འདུག   ཁོང་གིས་མུ་མཐུད་དུ། ང་ཚོས་ཞིབ་འཇུག་བྱས་པ་ལྟར་ན། དྲ་ཐོག་གསང་ཉུལ་བ་མི་གཉིས་ཀྱིས་སྲིད་གཞུང་ལ་ངོ་རྒོལ་བྱེད་ཁུལ་གྱིས་དོན་དུ་རྒྱ་ནང་གི་ཁེ་དབང་རྩོད་ལེན་པ་ཚོ་རྗེས་འདེད་གཏོང་གི་འདུག ཁོ་ཚོ་མི་སྒེར་གྱི་དྲ་ཚིགས་དང་གློག་ཀླད་ནང་ལྐོག་འཛུལ་བྱས་ཏེ་གསང་བའི་ཡིག་ཆ་ཁག་ལ་ལྐོག་ལྟ་བྱེད་ཀྱི་འདུག་ཅེས་སོགས་བརྗོད་འདུག   དྲ་ལམ་བདེ་སྲུང་ལས་གཉེར་ཁང་དེས་མི་སྒེར་གྱི་དྲ་ཚིགས་དང་གློག་ཀླད་ནང་ལྐོག་འཛུལ་དང་གནས་ཚུལ་སྐུ་འཁྱེར་བྱེད་མཁན་དྲ་ཐོག་གསང་ཉུལ་ཚོགས་པ་དེ་ཐད་ཀར་རྒྱ་གན་གཞུང་ལ་འབྲེལ་ཡོད་མེད་ད་དུང་གསལ་ཁ་བྱུང་ཐུབ་མེད་ནའང་། ཁོ་ཚོས་དྲ་ལམ་བདེ་སྲུང་ལས་གཉེར་ཁང་གཞན་མང་པོའི་ཞིབ་འཇུག་ཡིག་ཆ་ཁག་གཞིར་བཟུང་ནས་རྒྱ་རིགས་དྲ་ཐོག་གསང་ཉུལ་ཚོགས་པ་དེར་རྟགས་དཔྱད་ཞིབ་འཇུག་གནང་བ་ཞིག་ཡིན་འདུག   གསར་འགོད་པ། པདྨ་རྒྱལ།

འདས་ལོར་བོད་ལྗོངས་སུ་ལྐོག་རྔན་ལེན་མཁན་མང་ཤོས་བྱུང་འདུག་ཟེར།

ཕྱི་ལོ་ ༢༠༡༥ ལོར་བོད་རང་སྐྱོང་ལྗོངས་ཀྱི་ནང་ལྐོག་རྔན་བླངས་བ་དང་ལྐོག་ཟ་རུལ་སུངས་བྱས་པའི་ཉེས་དོན་ ༨༡ ལ་ཞིབ་བཤེར་བྱས་ཤིང་སྔར་དང་བསྡུར་ན་བརྒྱ་ཆ་ ༧༨ ལྷག་འཕར་ཡོད་སྐོར་བརྗོད་འདུག   ཁ་སང་སྔ་དྲོར་བོད་ཀྱི་རྒྱལ་ས་ལྷ་ས་རུ། བོད་རང་སྐྱོང་ལྗོངས་མི་མང་འཐུས་མིའི་ཚོགས་ཆེན་སྐབས་ ༡༠ པའི་ཚོགས་འདུ་ཐེངས་ ༤ པ་བསྡུས་པའི་ཐོག བོད་རང་སྐྱོང་ལྗོངས་མི་མང་ཞིབ་བཤེར་ཁང་གི་མགོ་ཁྲིད་ཀྲང་ཕེ་ཀྲུང་ཟེར་བ་དེས། ཕྱི་ལོ་ ༢༠༡༥ ལོར་བོད་རང་སྐྱོང་ལྗོངས་ཀྱི་ནང་ལྐོག་ཟ་རུལ་སུངས་དང་ལྐོག་རྔན་བླངས་བའི་ཉེས་དོན་ ༨༡ ལ་ཞིབ་བཤེར་བྱས་པ་བརྒྱུད་ཉེས་དོན་ཆེན་པོ་ ༦༨ བྱུང་ཡོད་པ་དང་། ཉེས་དོན་དང་འབྲེལ་བ་ཡོད་པའི་མི་ ༨༤ ཡོད་སྐོར་བརྗོད་འདུག   ཀྲང་ཕེ་ཀྲུང་ཟེར་བ་དེས་རྒྱ་ནག་གཞུང་འབྲེལ་མི་མང་དྲ་བའི་གསར་འགོད་པར། ཕྱི་ལོ་ ༢༠༡༢ ནས་ ༢༠༡༤ བར་བོད་རང་སྐྱོང་ལྗོངས་སུ་བསྡོམས་པའི་ལྐོག་ཟ་རུལ་སུངས་དང་ལྐོག་རྔན་བླངས་བའི་ཉེས་དོན་ཆེན་པོ་ ༧༡ རྩད་གཅོད་བྱས་ཡོད་པ་དང་། ཕྱི་ལོ་ ༢༠༡༥ ལོར་ཉེས་དོན་ཚབས་ཆེན་གྱི་གྲངས་འབོར་སྔར་དང་བསྡུར་ན་བརྒྱ་ཆ་ ༧༨.༩ ་འཕར་ཏེ་ལོ་རྒྱུས་ནང་གྲངས་འབོར་མང་ཤོས་ཆགས་ཡོད་ལ། འདས་ལོའི་ཞིབ་བཤེར་ཁྲོད་ལྐོག་ཟ་རུལ་སུངས་བ་ ༢༥ དང་། ལྐོག་རྔན་ལེན་མཁན་ ༤༩། གཞུང་དངུལ་སྒེར་སྤྱོད་པ་ ༩། ཐུན་མོང་སྒེར་སྤྱོད་པ་ ༡ བཅས་བྱུང་ཡོད་པ་དང་། ཉེས་དོན་མང་ཆེ་བ་མང་ཚོགས་ཁྲོད་དུ་བྱུང་ཞིང་མང་ཚོགས་ཀྱི་ཁེ་ཕན་ལ་གནོད་སྐྱོན་བཟོས་པའི་ཁྲིམས་འགལ་ཉེས་དོན་ ༨ རྩད་ཆོད་ཡོད་ལ། ཉེས་དོན་དེ་དག་གིས་རྒྱལ་ཁབ་ཀྱི་དཔལ་འབྱོར་ལ་རྒྱ་སྒོར་ ༡༢༩༢༥ ཡི་གྱོང་གུད་བཟོས་ཡོད་སྐོར་དང་། བོད་རང་སྐྱོང་ལྗོངས་སུ་ལྐོག་རྔན་ལེན་མཁན་ལ་རྒོལ་རྡུང་གཏོང་བའི་ལས་འགུལ་ཁྲོད་ལྐོག་རྔན་བླངས་བའི་ཉེས་དོན་ ༡༧ རྩད་བཅད་དེ་མི་ ༡༧ ལ་ཞིབ་བཤེར་བྱས་ཡོད་པ་དང་། ད་ལྟའི་བར་ལྐོག་རྔན་ལེན་མཁན་གྱི་གྲངས་འབོར་མང་ཤོས་ཆགས་ཡོད་ལ། ལྐོག་རྔན་རྩད་གཅོད་ཆེད་སྤྱི་ཚོགས་ནང་ཞིབ་དཔྱོད་འདྲི་རྩད་ཐེངས་ ༣༨༧༢ བྱས་ཡོད་སྐོར་བརྗོད་འདུག   ཡང་གཞུང་ཕྱོགས་ཀྱི་བསྡོམས་རྩིས་ནང་། ཕྱི་ལོ་ ༢༠༡༥ ལོར་བོད་རང་སྐྱོང་ལྗོངས་མི་མང་ཞིབ་བཤེར་ཁང་ཟེར་བ་དེས་དོགས་ཡོད་ཉེས་ཅན་ ༡༣༦༨ འཛིན་བཟུང་ཆོག་པའི་ཆོག་མཆན་སྤྲད་ཡོད་པ་དང་། དེའི་ཁྲོད་དུ་རྒྱལ་ཁབ་ཀྱི་བདེ་འཇགས་ལ་གནོད་སྐྱོན་བཟོས་པའི་དོགས་ཡོད་ཉེས་ཅན་ ༣༥ ཡོད་པ་དང་། ཡང་སྤྱི་མང་གིས་ཁྲིམས་གཏུག་བྱས་པའི་དོགས་ཡོད་ཉེས་ཅན་ ༡༥༣༠ ཡི་ནང་རྒྱལ་ཁབ་ཀྱི་བདེ་འཇགས་ལ་གནོད་སྐྱོན་བཟོ་མཁན་ ༢༦ ཡོད་སྐོར་བཀོད་འདུག   ཡང་ཀྲང་ཕེ་ཀྲུང་ཟེར་བ་དེས། ཕྱི་ལོ་ ༢༠༡༦ ལོར་མུ་མཐུད་ཉེས་དོན་ཆེན་པོར་ཞིབ་བཤེར་རྩད་གཅོད་བྱ་རྒྱུ་ཡིན་པ་མ་ཟད། ལྷག་པར་དུ་བརྟན་བརླིང་འཕེལ་རྒྱས་ལ་འགོག་རྐྱེན་དང་མི་མང་གི་ཁེ་ཕན་ལ་གནོད་སྐྱོན་བཟོ་བ། དབུལ་སྐྱོབ་ཁུལ་གྱི་ཁྲིམས་འགལ་བྱ་སྤྱོད་བཅས་ལ་ཞིབ་བཤེར་ཤུགས་སྣོན་རྒྱག་རྒྱུ་ཡིན་སྐོར་བརྗོད་འདུག   འདས་ལོའི་ཕྱི་ཟླ་ ༡ ཚེས་ ༢༨ ཉིན་བོད་རང་སྐྱོང་ལྗོངས་སྒྲིག་ཁྲིམས་ཞིབ་བཤེར་ཨུ་ཡོན་ལྷན་ཁང་གི་སྐབས་བརྒྱད་པའི་ཚོགས་འདུ་ཐེངས་དྲུག་པ་ཟེར་བ་ཚོགས་པའི་སྟེང་། བོད་རང་སྐྱོང་ལྗོངས་དམར་ཤོག་ཚོགས་པའི་དྲུང་ཆེ་ཁྲིན་ཆོན་ཀའོ་ཡིས་བོད་ནང་ཏང་སྲོལ་སྲིད་གཙང་འཛུགས་སྐྱོང་དང་རུལ་སུངས་ལ་ངོ་རྒོལ་བྱེད་པའི་འཐབ་རྩོད་དེ། ཁ་བྲལ་ལ་ངོ་རྒོལ་བྱེད་པའི་འཐབ་རྩོད་ཀྱི་འགན་ལེན་གལ་ཆེན་ཞིག་ཏུ་བརྩིས་ཏེ། ཁ་བྲལ་ལ་ངོ་རྒོལ་བྱེད་པའི་འཐབ་རྩོད་དང་མཉམ་དུ་བཀོད་སྒྲིག་དང་མཉམ་དུ་དོན་འཁྱོལ། མཉམ་དུ་ཞིབ་བཤེར། མཉམ་དུ་དཔྱད་ཞིབ་བཅས་ཐུབ་པ་བྱེད་དགོས་ཞེས་བཀའ་བསྒྲགས་ཡོད་པ་རེད།   འཇར་མན་ནང་རྟེན་གཞི་བྱས་ཡོད་པའི་ (Transparency International)ཟེར་བའི་ཚོགས་པ་དེས་ལོ་ལྟར་འཛམ་གླིང་རྒྱལ་ཁབ་ཁག་གི་ནང་ལྐོག་ཟ་རུལ་སུངས་ཀྱི་གནད་དོན་ཅི་ཙམ་བྱུང་ཡོད་པའི་སྐོར་ལ་ཞིབ་འཇུག་སྙན་ཐོ་འདོན་བཞིན་ཡོད་པ་ལྟར། ཟླ་འདིའི་ཕྱི་ཚེས་ ༢༧ ཉིན་ཕྱི་ལོ་ ༢༠༡༥ ལོར་ཁྱོན་རྒྱལ་ཁབ་ཁག་ ༡༦༨ ནང་ལྐོག་ཟ་རུལ་སུངས་ཀྱི་གནད་དོན་ཅི་ཙམ་བྱུང་ཡོད་མེད་སྐོར་གྱི་སྙན་ཐོ་ཞིག་བཏོན་པའི་ནང་། རྒྱ་ནག་ཨང་རིམ་བརྒྱ་ཐམ་པ་བ་ཆགས་ཡོད་པ་དང་། ལྐོག་ཟ་རུལ་སུངས་ཚབས་ཆེ་ཤོས་བྱང་ཀོ་རི་ཡ་དང་སོ་མཱ་ལི་(Somali)ཡིན་པ་དང་། ལྐོག་ཟ་རུལ་སུངས་ཉུང་ཤོས་ཀྱི་རྒྱལ་ཁབ་ཌན་མག་ཆགས་ཡོད་འདུག དེ་བཞིན། ཨ་རིའི་ནང་རྟེན་གཞི་བྱས་པའི་རང་དབང་ཁང་པ་(Freedom House)ཡི་ཕྱི་ལོ་ ༢༠༡༥ ལོའི་ལོ་འཁོར་སྙན་ཐོའི་ནང་བོད་ཀྱི་གནས་སྟངས་སྐོར་ལ་དོན་ཚན་༧ ཅན་ཞིག་ཟུར་འདོན་བྱས་པའི་ནང་དུའང་། བོད་ནི་འཛམ་གླིང་ནང་གི་དྲག་གནོན་ཆེ་བ་དང་། ལྐོག་ཟ་རུལ་སུངས་མང་བ། འགྲོ་བ་མིའི་ཐོབ་ཐང་བརྩི་མེད་རྡོག་རོལ་གཏོང་ཡུལ་རྒྱལ་ཁབ་སྡུག་ཤོས་ཀྱི་གྲས་སུ་ཚུད་ཡོད་སྐོར་བཀོད་འདུག གསར་འགོད་པ། པདྨ་མཚོ།

ཨ་རིའི་སྲིད་འཛིན་འོས་མིའི་རྒྱལ་ཁའི་གཏམ་བཤད།

ཨ་རིའི་སྲིད་འཛིན་འོས་མི་ཌོ་ནལ་ཊི་རུམ་ཕི་ལ་འོས་བསྡུའི་རྒྱལ་ཁ་ཐོབ་རྗེས་ཀྱི་གཏམ་བཤད་དང་པའི་ནང་མ་འོངས་པར་ཨ་རིའི་ནང་གི་ཆབ་སྲིད་དང་ཆོས་ལུགས་ལྟ་བ་འདྲ་མིན་མཉམ་རུབ་གནང་གལ་ཆེ་སྐོར་བརྗོད་འདུག དེ་རིང་ཨ་རིའི་སྲིད་འཛིན་འོས་བསྡུའི་གྲུབ་འབྲས་གསལ་བསྒྲགས་བསྐྱངས་ཏེ། སྤྱི་མཐུན་ཚོགས་པའི་སྲིད་འཛིན་འོས་མི་སྐུ་ཞབས་ཊི་རུམ་ཕི་ལ་རྒྱལ་ཁ་ཐོབ་མ་ཐག ཨུ་རུ་སུའི་སྲིད་འཛིན་པུ་ཊེན་གྱིས་ཐེངས་དང་པོར་འཚམས་འདྲི་ཞུས་ཡོད་པ་དང་། དེའི་རྗེས་རྒྱལ་ཁབ་ཁག་གི་སྲིད་འཛིན་དང་སྲིད་བློན་མང་པོས་རྒྱལ་ཁའི་འཚམ་འདྲི་ཞུས་ཡོད་འདུག སྐུ་ཞབས་ཊི་རུམ་ཕི་ཡིས་འོས་བསྡུའི་རྒྱལ་ཁ་ཐོབ་རྗེས་ཀྱི་གཏམ་བཤད་དང་པོར། ང་ལ་ད་ལྟ་རང་དམངས་གཙོ་ཚོགས་པའི་ལྕམ་ཧེ་ལ་རེ་མཆོག་གིས་ཞལ་པར་བརྒྱུད་འཚམས་འདྲི་ཞུས་བྱུང་བས་མོ་རང་ལ་སྔགས་བརྗོད་ཞུ་རྒྱུ་ཡིན། མོ་རང་གིས་ད་རེབ་འོས་བསྡུའི་ལས་རིམ་ནང་ཧ་ཅང་འབད་བརྩོན་ཆེན་པོ་གནང་ཡོད་པ་མ་ཟད། དེ་སྔོན་ཨ་རིའི་རྒྱལ་ཁབ་ཀྱི་ཆེད་དུ་ཕྱག་ལས་རླབས་ཆེན་གནང་བར་ལྷག་བསམ་རྣམ་དག་གིས་སྔགས་བརྗོད་ཞུ་འོས་པ་ཞིག་རེད། ཅེས་སོགས་བརྗོད་འདུག ཊི་རུམ་ཕི་ཡིས་མུ་མཐུད་དུ། ད་ནི་ཨ་རིའི་ཆབ་སྲིད་ཤོག་ཁག་ཚང་མ་ཆིག་སྒྲིལ་བྱེད་པའི་དུས་ལ་བབ་ཡོད་པ་དང་། ཁོང་མི་འགྱང་བར་ཨ་རིའི་སྲིད་འཛིན་ཆགས་རྒྱུ་ཡིན་སྟབས། རྒྱལ་ཁ་དེ་ནི་ཁོང་ལ་མཚོན་ན་ཧ་ཅང་གལ་འགངས་ཆེན་པོ་ཡིན་པ་དང་། ཐེངས་འདིའི་སྲིད་འཛིན་འོས་འགྲན་ཁྲོད་ཀྱི་རྒྱལ་ཁ་དེ་ནི་སྲིད་འཛིན་འོས་འགྲན་གྱི་ལས་འགུལ་ཙམ་མིན་པར། དེ་ནི་ཨ་རིའི་མ་འོངས་པའི་ཆེད་དུ་བསླངས་པའི་ལས་འགུལ་ཆེན་པོ་ཞིག་ཡིན་སྐོར་སོགས་བརྗོད་འདུག ཨུ་རུ་སུའི་སྲིད་འཛིན་པུ་ཊེན་གྱིས། ཨ་རིའི་མ་འོངས་སྲིད་འཛིན་སྐུ་ཞབས་ཊི་རུམ་ཕི་ཡི་ཕྱི་འབྲེལ་སྲིད་ཇུས་ལ་བརྟེན་ནས་ཨ་རི་དང་ཨུ་རུ་སུ་གཉིས་བར་གྱི་འབྲེལ་ལམ་བསྐྱར་གསོ་བྱ་རྒྱུ་ཡིན་པ་དང་། སྤྱིར་ལས་དོན་དེ་ནི་ལས་སླ་པོ་ཞིག་མིན་ནའང་། ཨུ་རུ་སུའི་ཕྱོགས་ནས་རྒྱལ་ཁབ་གཉིས་བར་གྱི་འབྲེལ་ལམ་དེ་བཟང་ཕྱོགས་ནས་བསྐྱར་གསོ་བྱེད་ཐབས་སུ་གྲ་སྒྲིག་ཡོད་པ་དང་། དེ་ནི་ཨ་རི་དང་ཨུ་རུ་སུའི་མི་མང་གི་ཁེ་ཕན་ཡིན་པ་ཙམ་མ་ཟད། རྒྱལ་སྤྱིའི་ལས་དོན་ཐད་ཀྱི་བཟང་ཕྱོགས་ཀྱི་འཕོ་འགྱུར་ཞིག་ཀྱང་ཡིན་སྐོར་བརྗོད་འདུག རྒྱ་ནག་གི་སྲིད་འཛིན་ཞི་ཅིན་ཕིན་གྱིས། རྒྱ་ནག་གཞུང་གིས་ཨ་རྒྱ་གཉིས་བར་གྱི་འབྲེལ་ལམ་གལ་ཆེན་དུ་བཟུང་སྟེ། ཕྱོགས་གཉིས་བར་ཞི་བདེ་བརྟན་ལྷིང་དང་ཐུན་མོང་གི་ཁེ་ལས་ཐད་གྲུབ་འབྲས་ལྡན་པའི་མཉམ་ལས་བྱེད་པར་རེ་ལྟོས་བྱེད་བཞིན་ཡོད་ཚུལ་བཤད་འདུག འཇར་མན་གྱི་སྲིད་བློན་ལྕམ་ཨན་གྷ་ལ་མར་ཁིལ་གྱིས་འཚམས་འདྲི་དང་སྦྲགས་ཏེ་སྔོན་ཆད་སྐུ་ཉིད་ཀྱི་གསུང་སྟངས་མང་པོ་ཞིག་ལ་བློ་ཚབ་ཀྱི་རང་བཞིན་ཡོད་ཀྱང་། མ་འོངས་པར་མཛའ་མཐུན་མཉམ་གནས་གཙོ་བོར་འཛིན་གལ་ཆེ་སྐོར་བརྗོད་ཡོད་པ་དང་། དེ་བཞིན་འཇར་མན་རྒྱལ་སྲུང་བློན་ཆེན་ལི་ཡིན་ (Leyen) ལགས་ཀྱིས་ཀྱང་། ཨ་རིའི་སྲིད་འཛིན་འོས་འགྲན་ཁྲོད་སྤྱི་མཐུན་ཚོགས་པའི་སྲིད་འཛིན་འོས་མི་སྐུ་ཞབས་ཊི་རུམ་ཕི་མཆོག་ལ་རྒྱལ་ཁ་ཐོབ་པ་དེ་ནི་བློ་ཡུལ་ལས་འདས་པ་ཞིག་ཡིན་ཞིང་། སྐུ་ཞབས་ཊི་རུམ་ཕི་ཡི་རྒྱལ་ཁའི་གྲུབ་འབྲས་ལ་བརྟེན་ནས། འཛམ་གླིང་འཁྲུག་ཆེན་གཉིས་པའི་རྗེས་ཀྱི་རྒྱལ་སྤྱིའི་ཞི་བདེ་འབྲེལ་ལམ་དེ་མཇུག་བསྡུས་པ་ཞིག་ཡིན་མིན་གྱི་དོགས་འདྲི་ཡང་བྱས་འདུག ཁོ་ལུམ་བྷེ་ཡ་གཙུག་ལག་སློབ་ཆེན་གྱི་ལོ་རྒྱུས་དགེ་རྒན་ཆེན་མོ་སི་ཆ་མ་ (Schama) ལགས་ཀྱིས། སྤྱི་མཐུན་ཚོགས་པར་སྲིད་འཛིན་རྒྱལ་ཁ་ཐོབ་པར་བརྟེན་ནས། ནུབ་རྒྱ་མཚོ་ཆེན་མོའི་གྲོས་ཆིངས་སྒྲིག་འཛུགས་ལ་ལྡོག་ཕྱོགས་ཀྱི་གནོན་ཤུགས་ཐེབས་པ་དང་། ཨུ་རུ་སུས་ཨ་རིར་དཀའ་རྙོག་བཟོ་བ་ངེས་ཡིན་པ། ད་ལྟའི་སྲིད་འཛིན་ཨོ་བྷ་མའི་འཕྲོད་བསྟེན་ལྟ་སྐྱོང་ལས་གཞིར་འགྱུར་བ་བཏང་སྟེ། མ་འོངས་པར་ཨ་རིའི་མི་མང་ས་ཡ་མང་པོའི་འཕྲོད་བསྟེན་ཐོག་དཀའ་ངལ་འཕྲད་རྒྱུ་ཡིན་པ། ད་ལྟའི་ཨ་རིའི་དངུལ་ཁང་གི་ཁྲིམས་སྒྲིག་འཐོར་ཞིག་འགྲོ་བ་སོགས་ཀྱི་དཀའ་ཁག་འཕྲད་སྲིད་པ་དང་། སྐུ་ཞབས་ཊི་རུམ་ཕི་ལགས་ནི་ཧེ་ཊི་ལིར་མིན་ནའང་། ཧྥ་ཤི་སི་རིང་ལུགས་ཀྱི་ལྟ་ཚུལ་སྣ་ཚོགས་ཡོད་པ་དང་། སྐུ་ཞབས་ཊི་རུམ་ཕི་ལགས་ནི་ན་ཙེ་མི་རིགས་མིན་ནའང་། ན་ཙེ་ཤོག་ཁག་རྒྱལ་ཁའི་རྟེན་འབྲེལ་ལ་རོལ་བཞིན་ཡོད་སྐོར་སོགས་བརྗོད་འདུག  གསར་འགོད་པ། པདྨ་རྒྱལ།  
མཁས་དབང་གཉིས་ལ་རྗེས་དྲན་བགྲོ་གླེང་།

རྒྱ་ནག་གི་རིག་གསར་རྗེས་ལ་བོད་པའི་ཆོས་དང་རིག་གཞུང་བསྐྱར་གསོའི་ལས་དོན་ཐོག་ཕྱག་རྗེས་འཇོག་མཁན་མཁས་པ་ཚེ་བརྟན་ཞབས་དྲུང་མཆོག་དང་རྩིས་རམས་པ་བསམ་འགྲུབ་རྒྱ་མཚོ་རྣམ་གཉིས་ལ་རྗེས་དྲན་ཞུས། ཕྱི་ཟླ་ ༡༡ ཚེས་ ༡༩ ཉིན། ནུབ་བྱང་མི་རིགས་སློབ་གྲྭ་ཆེན་མོའི་ནང་། “མཁས་དབང་ཚེ་ཏན་ཞབས་དྲུང་དང་བསམ་གྲུབ་རྒྱ་མཚོ་མཆོག་གཉིས་ཀྱི་རིག་གཞུང་བསམ་བློའི་བགྲོ་གླེང་ཚོགས་འདུ་” ཞེས་པ་ཚོགས་ཡོད་པ་དང་། ཚོགས་འདུ་དེའི་སྟེང་། སྦྲང་ཆར་རྩོམ་སྒྲིག་ཁང་གི་མཁས་དབང་ཟླ་བ་བློ་གྲོས་དང་། ཀྲུང་གོའི་བོད་རིག་པའི་དཔེ་སྐྲུན་ཁང་གི་ལོ་རྒྱུས་མཁས་པ་རྒྱལ་མོའི་འབྲུག་པ། ནུབ་བྱང་མི་རིགས་སློབ་ཆེན་གྱི་སློབ་གཙོ་ཟུར་བ་གཉའ་ཀོང་དཀོན་མཆོག་ཚེ་བརྟན་དང་སློབ་གཙོ་གཞོན་པ་ཟུར་བ་སྙིང་བོ་རྒྱལ། སྐད་བརྡ་རིག་པའི་ཆེད་མཁས་པ་དཔའ་མཁར། མཚོ་སྔོན་དགེ་འོས་སློབ་ཆེན་གྱི་སློབ་དཔོན་ཆེན་མོ་རྒྱ་ཡེ་བཀྲ་བྷོ། ཀན་ལྷོ་དགེ་འོས་སློབ་གླིང་གི་དགེ་རྒན་ཆེན་མོ་རྡོ་ཕྲུག ལྷ་མཆོག་རྒྱལ། ཁ་སྒང་བཀྲ་ཤིས་ཚེ་རིང་། དེ་བཞིན་རྒྱ་རིགས་བོད་རིག་པའི་མཁས་པ་སོགས་མཁས་པ་དང་ཞིབ་འཇུག་པ་ ༦༠༠ ལྷག་འཛོམས་ཡོད་འདུག ཚོགས་འདུའི་སྟེང་མཁས་དབང་ཚེ་ཏན་ཞབས་དྲུང་དང་བསམ་གྲུབ་རྒྱ་མཚོ་མཆོག་གཉིས་ཀྱི་རིག་གཞུང་གི་མི་ཚེའི་ལོ་རྒྱུས་དང་རིག་གཞུང་ཞིབ་འཇུག་གི་འབྲས་བུ། བོད་སྐད་ཡིག་རྩོམ་རིག་ཆེད་ལས་འཛུགས་སྐྲུན་ཐད་ཕྱག་རྗེས་སོགས་ལ་བགྲོ་གླེང་དཔྱད་བསྡུར་གནང་ཡོད་པ་རེད། སྔ་དྲོའི་བགྲོ་གླེང་དབུ་འཛུགས་མཛད་སྒོའི་སྟེང་། ལོ་རྒྱུས་ཞིབ་འཇུག་པ་རྒྱལ་མོ་འབྲུག་པ་དང་ཆེན་རྡོ་རྗེ། རྡོ་ཕྲུག ཁ་སྒང་བཀྲ་ཤིས་ཚེ་རིང་། དགེ་འདུན་བསམ་གཏན། རྡོ་རྗེ་རིན་ཆེན། སྒོམ་པ་བཀྲ་ཤིས་བཅས་ཀྱིས་སྔ་རྗེས་སུ་གཏམ་བཤད་གནང་སྟེ་སློབ་དཔོན་ཆེན་པོ་གཉིས་ལ་དྲན་གསོ་ཞུས་པ་དང་། དགེ་རྒན་ཆེན་མོ་མཱ་ཅིན་ཝུའུ་ཡིས་《སློབ་དཔོན་གཉིས་ནི་ང་ཚོས་སློབ་སྦྱོང་བྱེད་པའི་མིག་དཔེ་ཡག་ཤོས་ཡིན་》ཅེས་པའི་གསུང་བཤད་གནང་སྟེ། མཁས་དབང་ཚེ་ཏན་ཞབས་དྲུང་མཆོག་གི་རིག་གཞུང་ཞིབ་འཇུག་གི་ཉམས་མྱོང་དང་ཐབས་ཤེས། སློབ་ཁྲིད་གནང་ཐབས། ཐུན་མོང་མ་ཡིན་པའི་དཔེ་ཀློག་གནང་ཐབས་སོགས་ལ་དྲན་གསོ་བྱས་ཡོད་པ་དང་། སློབ་དཔོན་ཆེན་མོ་བསམ་གྲུབ་རྒྱ་མཚོ་མཆོག་ནི་གནམ་རིག་སྐར་རྩིས་རིག་པའི་མཁས་དབང་ཆེན་མོ་ཡིན་པ་དང་། སྔ་རྗེས་སུ་ནུབ་བྱང་མི་རིགས་སློབ་ཆེན་དང་མཚོ་སྔོན་དགེ་འོས་སློབ་ཆེན་སོགས་མཐོ་སློབ་ཁག་ཏུ་བོད་ཀྱི་གནམ་རིག་སྐར་རྩིས་ཐོག་ཤེས་ལྡན་མི་སྣ་མང་པོ་གསོ་སྐྱོང་གནང་བ་དང་། <<བོད་ཀྱི་གནམ་རིག་སྐར་རྩིས་རིག་པའི་ཚིག་མཛོད་>>དང་། <<སྐར་རྩིས་ཀུན་འདུས་ནོར་བུ།>>སོགས་གཙོ་བྱས་པའི་རྩིས་དཀར་ནག་སྐོར་གྱི་ཕྱག་རྩོམ་མང་པོ་མཛད་ཡོད་པ་དང་། བོད་ཀྱི་སྲོལ་རྒྱུན་གནམ་རིག་སྐར་རྩིས་རིག་པ་དེང་རབས་ཅན་དུ་བསྒྱུར་པར་བྱས་རྗེས་ཆེན་པོ་བཞག་གནང་མཛད་ཡོད་པ་སོགས་ངོ་སྤྲོད་གནང་ཡོད་པ་རེད། ཕྱི་དྲོ་ཚོགས་འདུ་ཚོགས་ཆུང་གཉིས་སུ་བགོས་ནས་བགྲོ་གླེང་བྱས་ཡོད་ཅིང་། མཚོ་སྔོན་མི་རིགས་དཔེ་སྐྲུན་ཁང་གི་རྩོམ་སྒྲིག་ཞུ་ཆེན་པ་ཟླ་བ་བློ་གྲོས་དང་ལྷོ་ནུབ་མི་རིགས་སློབ་ཆེན་གྱི་དགེ་རྒན་ཆེན་མོ་འབུམ་སྐྱབས། མཚོ་སྔོན་དགེ་འོས་སློབ་ཆེན་གྱི་དགེ་རྒན་ཆེན་མོ་གཟུངས་འབུམ་ཐར་སོགས་ཆེད་མཁས་པ་ ༢༠ ཙམ་གྱིས་གཏམ་བཤད་གནང་སྟེ། གས་མི་འདྲ་བའི་ཐོག་ནས་རང་རང་སོ་སོའི་ཀྱི་རིག་གཞུང་ཉམས་མྱོང་དང་སྦྲགས་ཏེ། མཁས་མཆོག་རྣམ་པ་གཉིས་ཀྱི་རིག་གཞུང་བསམ་བློ་ལ་ངོས་ཟིན་དང་། མི་རིགས་སློབ་གསོའི་བྱ་གཞག་ཐད་བཞག་པའི་བླ་མེད་ཀྱི་བྱས་རྗེས་ལ་རྗེས་དྲན། གཟབ་ནན་གྱི་རིག་གཞུང་ཞིབ་འཇུག་གི་ཤེས་རབ་དང་ཞིབ་འཇུག་གི་སྤྱོད་པ། གསར་གཏོད་ཞིབ་འཇུག་གི་ཐབས་ལམ་སོགས་རྒྱུན་འཛིན་དང་དར་སྤེལ་བཏང་སྟེ། རིག་གཞུང་ལས་རིགས་ཐུན་མོང་གི་བསམ་པའི་རྒྱུ་ནོར་དུ་འཛིན་དགོས་པ་སོགས་བརྗོད་ཡོད་འདུག    

རྒྱ་གར་ཉེན་རྟོག་པས་གཅར་རྡུང་བཏང་སྟེ་མི་མང་པོ་རྐྱེན་ལམ་དུ་བཏང་།

ཕྱི་ལོ་ ༢༠༠༩ ནས་ ༢༠༡༥ ལོའི་བར་རྒྱ་གར་ཉེན་རྟོག་པས་དོགས་ཡོད་ཉེས་ཅན་མི་མང་ ༦༠༠ ཙམ་ལ་སྡུག་སྦྱོང་མནར་གཅོད་བཏང་སྟེ་རྐྱེན་ལམ་དུ་བཏང་ཡོད་འདུག དེ་རིང་ཨེ་ཕེ་གསར་ཁང་གིས་གནས་ཚུལ་སྤེལ་བ་ལྟར་ན། ཕྱི་ལོ་ ༢༠༠༩ ནས་ ༢༠༡༥ ལོའི་བར་རྒྱ་གར་གྱི་བཙོན་ཁང་དང་བཀག་བསྐྱིལ་ཁང་དག་ཏུ་ཉེན་རྟོག་པས་དོགས་ཡོད་མི་སྣར་ཉེས་རྡུང་བཏང་སྟེ་ཁྱོན་མི་ ༦༠༠ ཙམ་རྐྱེན་ལམ་བཏང་ཡོད་འདུག ལྷོ་ཨེ་ཤ་ཡའི་འགྲོ་བ་མིའི་ཐོབ་ཐང་ལྟ་ཞིབ་ཚོགས་པས་ (HRW) རྒྱ་གར་གཞུང་གིས་དོགས་ཡོད་མི་སྣ་འཛིན་བཟུང་བཀག་བསྐྱིལ་དང་བཙོན་ཁང་གི་སྒྲིག་ཁྲིམས་དག་སྒྲིག་བྱས་ཏེ། ཉེན་རྟོག་པ་ཚོས་དོགས་ཡོད་མི་སྣར་མི་སྤྱོད་ལས་འདས་པའི་མནར་གཅོད་གཏོང་བཞིན་པར་ཁྲིམས་བཤེར་བྱེད་དགོས་པའི་ཛ་དྲག་གི་འབོད་སྐུལ་ཞུས་ཡོད་འདུག ལྟ་ཞིབ་ཚོགས་པ་དེའི་སྙན་ཐོའི་ནང་། རྒྱ་གར་གྱི་ཉེན་རྟོག་པ་ཚོས་དོགས་ཡོད་མི་སྣ་འཛིན་བཟུང་དང་བཀག་བསྐྱིལ་བྱེད་སྟངས་སྐོར་གྱི་ཁྲིམས་སྒྲིག་བརྩི་སྲུང་མི་བྱེད་པར། གང་བྱུང་མནར་གཅོད་བཏང་སྟེ་འད་གྲོངས་ཕྱིན་རྗེས་ཉེས་ཅན་དེ་དག་གིས་རང་སྲོག་བཅད་པའམ་ན་ཚའི་དབང་གིས་འདས་གྲོངས་ཕྱིན་ཡོད་ལུགས་བཤད་པ་དང་། ཕྱི་ལོ་ ༢༠༡༥ ལོར་དོགས་ཡོད་མི་སྣ་ ༩༧ བཀག་བསྐྱིལ་ཁང་ནས་རྐྱེན་འདས་སུ་གྱུར་བའི་གྲས་ཀྱི་མི་ ༦༧ ཙམ་ཉེས་དོན་ཐག་ཆོད་མ་བྱུང་སྔོན་ལ། ཁོ་ཚོར་ཆུ་ཚོད་ ༢༤ རིང་འདྲི་བཅོད་བཏང་སྟེ་འདས་གྲོངས་སུ་ཕྱིན་ཡོད་འདུག སྤྱིར་བཏང་རྒྱལ་སྤྱིའི་ཁྲིམས་ལུགས་ལྟར་ན། ཉེན་རྟོག་པ་དང་བཙོན་ཁང་གི་མི་སྣས་དོགས་ཡོད་མི་སྣ་འཛིན་བཟུང་དང་བཀག་བསྐྱིལ་བྱེད་སྟངས་སྐོར་གྱི་ཁྲིམས་སྒྲིག་བརྩི་སྲུང་བྱས་ཏེ། དོགས་ཡོད་མི་སྣའི་ནང་མི་དང་ཁྲིམས་ཁང་ཁག་ལ་གནས་ཚུལ་གསལ་བཤད་དང་། དོགས་ཡོད་མི་སྣའི་འཕྲོད་བསྟེན་བདེ་ཐང་ལའང་བརྟག་དཔྱད་སྨན་བཅོས་སོགས་བྱས་ཏེ་གང་མགྱོགས་ཉེས་དོན་ཐག་གཅོད་དགོས་ཀྱང་རྒྱ་གར་གཞུང་གིས་དེ་ལྟར་བྱས་མེད་སྟབས། རྒྱལ་སྤྱིའི་འགྲོ་བ་མིའི་ཐོབ་ཐང་ལྟ་ཞིབ་ཚོགས་པས། ༢༠༠༩ ནས་ ༢༠༡༥ ལོའི་བར་བཀག་བསྐྱིལ་ཁང་དང་བཙོན་ཁང་ཁག་ཏུ་སྡུག་སྦྱོང་མནར་གཅོད་བཏང་སྟེ་འདས་གྲོངས་སུ་ཕྱིན་པའི་ཁྲོད་ནས་མི་སྣ་ ༡༧ ཙམ་གྱི་གནད་དོན་ཐོག དཔང་མི་དང་འདས་པོའི་ནང་མི། དེ་བཞིན། ཁྲིམས་ལུགས་ཆེད་མཁས་པ་དང་ཉེན་རྟག་པ་སོགས་མི་གྲངས་ ༧༠ བཅར་འདྲི་བྱས་པ་བརྒྱུད་ནས་རྒྱུས་ལོན་བྱས་ཡོད་འདུག རྒྱ་གར་ཉེས་དོན་ཞིབ་བཤེར་ཚན་པས། ཕྱི་ལོ་ ༢༠༡༤ ལོར་རྒྱ་གར་བྱང་རྒྱུད་ཨོ་ཊར་ (Uttar) མངའ་སྡེ་ནང་ས་གནས་ཉེན་རྟོག་པ་མིང་ལ་ཤཱ་ཡ་མུ་ས་ཧྥི་ (Shyamu Singh) ཟེར་བ་ཞིག་གིས་དངུལ་དངོས་རྐུ་འཁྱེར་བྱས་པའི་ཉེས་ཅན་ཞིག་འཛིན་བཟུང་གིས་གཅར་རྡུང་བཏང་སྟེ་དྲན་མེད་དུ་རྒྱལ་མ་ཐག ཁོ་ཤི་ཟིན་པར་དོགས་ཏེ་མི་དེའི་ཁའི་ནང་ལ་དུག་རྫས་བླུགས་ཡོད་པ་དང་། རྗེས་སུ་ས་གནས་ཉེན་རྟོག་ཁང་གིས་མི་དེའི་ནང་མི་དང་ཁྲིམས་ཁང་ལ་ཤཱ་ཡ་མུ་ས་ཧྥི་ཡིས་དུག་འཐུང་ནས་རང་སྲོག་བཅད་ཡོད་ཚུལ་བཤད་དེ། ཉེན་རྟོག་ཕྱོགས་ཀྱི་ཁྲིམས་འགལ་གྱི་ནག་ཉེས་གསང་རྒྱ་བྱས་ཡོད་སྐོར་སོགས་བཀོད་འདུག ལྷོ་ཨེ་ཤ་ཡའི་འགྲོ་བ་མིའི་ཐོབ་ཐང་ལྟ་ཞིབ་ཚོགས་པའི་འགན་འཛིན་ལྕམ་མི་ནག་ཤཱ་གྷན་གྷུ་ལེ་ (Meenakshi Ganguly) ཟེར་བ་ཞིག་གིས། འདས་པའི་ལོ་ངོ་འདི་དག་རིང་ང་ཚོས་ཞིབ་འཇུག་བྱས་པའི་གྲུས་འབྲས་ལྟར་ན། རྒྱ་གར་གྱི་བཀག་བསྐྱིལ་ཁང་དང་བཙོན་ཁང་ཁག་ཏུ་ཉེན་རྟོག་པས་དོགས་ཡོད་མི་སྣ་ཚོར་འདྲི་གཅོད་སྡུག་སྦྱོང་བཏང་ནས་རྐྱེན་ལམ་དུ་ཤོར་བཞིན་པའི་གནད་དོན་ཧ་ཅང་ཚབས་ཆེན་ཆགས་འདུག ཅེས་བརྗོད་འདུག གནས་ཚུལ་འདིའི་མཇུག་ཏུ། སྤྱིར་རྒྱ་གར་ནང་དོགས་ཡོད་མི་སྣར་སྡུག་སྦྱོང་མནར་གཅོད་གཏོང་ཆོག་གི་མེད་སྟབས། རྒྱལ་ཁབ་ཁག་གིས་རྒྱ་གར་ཉེན་རྟོག་པ་ཚོས་བཀག་བསྐྱིལ་ཁང་དང་བཙོན་ཁང་ཁག་ཏུ་དོགས་ཡོད་མི་སྣ་ཚོར་སྡུག་སྦྱོང་མནར་གཅོད་བཏང་ནས་རྐྱེན་ལམ་དུ་འཆོར་བཞིན་པའི་གནད་དོན་ཐེར་འདོན་བྱེད་ཀྱིན་ཡོད་ནའང་། རྒྱ་གར་ཉེན་རྟོག་ཕྱོགས་ནས་གནད་དོན་དེ་ལ་ཡ་ལེན་གསལ་པོ་ཞིག་སྤྲོད་རྒྱུ་མེད་པ་ཆགས་ཡོད་སྐོར་སོགས་བཀོད་འདུག གསར་འགོད་པ། པདྨ་རྒྱལ།

ཊི་རུམ་ཕིས་ཨོ་བྷ་མའི་བྱས་རྗེས་མེད་པ་བཟོ་བཞིན་འདུག་ཟེར།

ཊི་རུམ་ཕི་སྲིད་འཛིན་ཆགས་ཏེ་ཉིན་ཤས་ལས་ཕྱིན་མེད་ཀྱང་ཨ་རི་ཞི་བདེའི་རྒྱ་མཚོའི་མངའ་ཁུལ་ཚོང་འབྲེལ་མཐུན་ཚོགས་ལས་ཕྱིར་འཐེན་བྱས་ཏེ། འོས་བསྡུའི་སྐབས་མི་མང་ལ་དམ་བཅའ་བཞག་པ་ཁག་ལག་ལེན་བསྟར་གྱི་ཡོད་པའི་བརྡ་ཞིག་བསྟན་ཡོད་འདུག བྷི་བྷི་སི་གསར་ཁང་གི་གནས་ཚུལ་ནང་། ཁ་སང་ཨ་རིའི་སྲིད་འཛིན་སྐུ་ཞབས་ཌོ་ནོལ་ཊི་རུམ་ཕི་ཡིས། ཨ་རི་ཞི་བདེའི་རྒྱ་མཚོའི་མངའ་ཁུལ་ཚོང་འབྲེལ་མཐུན་ཚོགས་(TPP)ལས་ཕྱིར་འཐེན་བྱས་ཏེ། འོས་བསྡུའི་སྐབས་མི་མང་ལ་དམ་བཅའ་བཞག་པ་དེ་ལག་ལེན་བསྟར་མགོ་བཙུགས་པའི་བརྡ་བསྟན་ཡོད། ཅེས་བཀོད་འདུག སྲིད་འཛིན་ཊོ་རིམ་ཕི་ཡིས། “ང་ཚོས་དེ་འདྲ་བྱས་པ་ནི་ཨ་རིའི་མི་མང་ལ་ཧ་ཅང་གལ་གནད་ཆེན་པོ་ཞིག་ཆགས་བསྡད་ཡོད།” ཅེས་བརྗོད་ཡོད་འདུག ཞི་བདེའི་རྒྱ་མཚོའི་མངའ་ཁུལ་ཚོང་འབྲེལ་མཐུན་ཚོགས་དེར་ཡུ་རོབ་རྒྱལ་ཁབ་ཁག་ཕུད་པའི་འཛམ་གླིང་གི་རྒྱལ་ཁབ་ཆེ་ཁག་མཉམ་ཞུགས་བྱས་ཡོད་སྟབས། དེས་འཛམ་གླིང་གི་ཚོང་ལས་ཡོང་སྒོ་བརྒྱ་ཆ་ ༤༠ ཙམ་བཟུང་ཡོད་པ་དང་། ཚོང་ལས་མཉམ་འབྲེལ་དེའི་དམིགས་ཡུལ་གཙོ་བོ་རྒྱལ་ཁབ་ཕན་ཚུན་བར་ཚོང་འབྲེལ་ཇེ་བཟང་དང་དཔྱ་ཁྲལ་ཆག་ཡང་གཏོང་རྒྱུ། དེ་བཞིན། ཁྲིམས་ཐོག་ནས་ཚོང་ཟོག་རྫུན་མ་བཟོ་མཁན་བཀག་སྡོམ་བྱེད་ཆེད་སོགས་ཡིན་འདུག ཨ་རི་ཚོང་འབྲེལ་མཐུན་ཚོགས་དེར་ཐོག་མར་ཞུགས་སྐབས། སྐབས་དེའི་སྲིད་འཛིན་ཨོ་བྷ་མའི་གཞུང་གི་ཁ་གཏད་ཚོགས་པ་ཚོས་ངོ་རྒོལ་བྱས་ཡོད་ཅིང་། དེ་ནི་ཨ་རིའི་མི་མང་ལ་ཚོང་འབྲེལ་མཐུན་ཚོགས་དེས་ཕན་པ་ལས་གནོད་ཚབས་ཆེ་ཚུལ་བརྗོད་ཡོད་འདུག སི་ཨིན་ཨིན་གསར་ཁང་གི་གནས་ཚུལ་ནང་། འོས་བསྡུའི་ལས་འགུལ་སྐབས་ཊི་རུམ་ཕི་ཡིས་དེ་འདྲའི་ཚོང་འབྲེལ་རིགས་ཀྱིས་ཨ་རིའི་རྒྱལ་ཁབ་གཏོར་བཤིག་གཏོང་གི་འདུག་ཅེས་སྐྱོན་བརྗོད་བྱས་ཡོད་པ་དང་། ཁ་སང་ཁོས་རང་གི་ལས་རོགས་ཚོར། ཕྱི་རྒྱལ་ཁག་ཏུ་རོགས་སྐྱོར་བྱ་རྒྱུ་མཚམས་འཇོག་དང་། གཞུང་འབྲེལ་མིན་པའི་ཚོགས་པ་རྣམས་ལ་དངུལ་གྱི་འགྲོ་གྲོན་གཏོང་མི་དགོས་ཞེས་བཀའ་ནན་པོ་བཏང་ཡོད་འདུག དེ་བཞིན། ཊི་རུམ་ཕི་ཡིས་ཨ་རིའི་ཚོང་འབྲེལ་མགོ་ཁྲིད་རྣམས་ལ་ཚོགས་འདུ་བསྐོངས་ཏེ། ད་ཡོད་ཚོང་གི་དཔྱ་ཁྲལ་བརྒྱ་ཆ་ ༣༥ ཡིན་པ་དེ་མར་ཆག་ཡང་བཏང་སྟེ། བརྒྱ་ཆ་ ༡༥ ནས་ ༢༠ བར་བཟོ་དགོས་པ་དང་། གལ་ཏེ་ཁོང་ཚོའི་ལས་ཀ་དེ་དག་ཨ་རིའི་རྒྱལ་ཁབ་རང་དུ་བྱས་ན། དེ་སྔའི་ཚོང་གི་སྒྲིག་ཁྲིམས་ཡོད་པ་ལ་འགྱུར་བཅོས་བཏང་སྟེ། ཁེ་བཟང་བརྒྱ་ཆ་ ༧༥ རང་གིས་ཉར་ཆོག་པ་བཟོ་རྒྱུའི་ཁས་ལེན་བྱས་ཡོད་འདུག སི་ཨིན་ཨིན་གྱི་གནས་ཚུལ་ནང་། ཨ་རིའི་རྒྱལ་ཁབ་ཏི་པི་པི་(TPP)ཚོང་འབྲེལ་མཐུན་ཚོགས་ནང་མཉམ་ཞུགས་བྱས་ཐུབ་པ་ནི། སྲིད་འཛིན་ཟུར་པ་ཨོ་བྷ་མས་ཨེ་ཤ་ཡའི་རྒྱལ་ཁབ་ཁག་ཏུ་འཛིན་པའི་སྲིད་ཇུས་ཀྱི་བྱས་རྗེས་ཤིག་ཏུ་ངོས་འཛིན་བྱེད་ཀྱིན་ཡོད་ཀྱང་། སྲིད་འཛིན་ཊོ་རིམ་ཕིས་གཞུང་བཟུང་སྟེ་ཉིན་ཤས་ལས་མ་ཕྱིན་པར་མཐུན་ཚོགས་དེ་ལས་ཨ་རི་ཕྱིར་འཐེན་བྱས་ཡོད་པ་རེད། སྲིད་འཛིན་ཊི་རུམ་ཕིས་དེ་ལྟར་བྱེད་ཀྱིན་རིམ་གྱིས་སྲིད་འཛིན་ཟུར་པ་ཨོ་བྷ་མས་མགོ་འཛུགས་བྱས་པའི་བྱས་རྗེས་ཆེ་ཁག་ཚང་མ་མེད་པ་བཟོ་རྒྱུའི་འཆར་གཞི་འཐེན་གྱི་ཡོད་ཚུལ་སོགས་བཀོད་འདུག ཊི་པི་པི་(TPP)ཟེར་བ་དེ་ནི། ༢༠༡༥ ཟླ་ ༨ ཚེས་ ༥ ཉིན་ནིའུ་ཛི་ལེན་ཌི་(New Zealand)རྒྱལ་ཁབ་ཏུ་གསར་འཛུགས་བྱས་ཡོད་པ་དང་། དེར། ཨོ་སི་ཊོ་ལི་ཡ། བྷརུ་ནེ། ཁེ་ན་ཌ། ཅེ་ལེ། ཉི་ཧོང་། མི་ལེ་ཤི་ཡ། མེག་སི་ཁཱོ། ནིའུ་ཛི་ལན་ཌི། པི་རུ། སེགྷ་པུར། ཨ་རི། ཝེ་ཐི་ནམ་བཅས་རྒྱལ་ཁབ་ ༡༢ ལས་གྲུབ་པའི་ཚོང་འབྲེལ་མཐུན་ཚོགས་ཤིག་ཡིན་ཞིང་ ༢༠༡༦ ཟླ་བ་ ༢ ཚེས་ ༤ ཉིན་རྒྱལ་ཁབ་ ༡༢ གྱི་འཐུས་མི་འཛོམས་ཏེ་གྲོས་ཆོད་དེར་མཚན་རྟགས་བཀོད་ཡོད་འདུག རྒྱལ་སྤྱིའི་གསར་ལམ་ཁག་ཏུ་སྲིད་འཛིན་ཌོ་ནལ་ཊི་རུམ་ཕིའི་གཞུང་གིས་དེ་སྔོན་ཁ་སྟོང་པ་བཤད་སྡོད་པ་ལས། འཆར་གཞི་བརྟན་པོ་གང་ཡང་མེད་པའི་སྐྱོན་བརྗོད་བྱེད་བཞིན་ཡོད་པ་དང་། ཁོང་གི་སྲིད་འཛིན་ལས་འཁུར་ཉིན་མི་མང་པོས་ངོ་རྒོལ་བྱས་པ་ནི། དེ་སྔོན་ཨ་རིའི་ལོ་རྒྱུས་ནང་བྱུང་མ་མྱོང་བ་ཞིག་ཡིན་ཡང་། ཁོའི་སྲིད་འཛིན་དམ་འབུལ་མཛད་སྒོ་དེར་དྲ་འཕུད་པའི་བརྙན་འཕྲིན་བརྒྱུད་ལྟ་མཁན་མི་ས་ཡ་ ༣༠ ལྷག་བྱུང་ཡོད་འདུག

ཊི་རུམ་ཕིས་ཨ་རྒྱ་གཉིས་ཀྱི་འབྲེལ་བ་ཡར་རྒྱས་ཡོང་བར་རེ་ལྟོས་བྱས་ཡོད་ཟེར།

ཁ་སང་ཨ་རིའི་སྲིད་འཛིན་ཊི་རུམ་ཕི་ཡིས་རྒྱ་ནག་གི་སྲིད་འཛིན་ཞི་ཅིན་ཕིན་ལ་གློག་འཕྲིན་བཏང་སྟེ། ཁོས་ཨ་རྒྱ་གཉིས་བར་གྱི་འབྲེལ་ལམ་ཡར་རྒྱས་ཡོང་ཐབས་སུ། རྒྱ་ནག་དང་ལྷན་དུ་མཉམ་ལས་བྱེད་པར་རེ་ལྟོས་བྱས་ཡོད་པ་དང་། དེ་ནི་ཕྱོགས་གཉིས་ལ་ཁེ་ཕན་ཡོད་པ་ཞིག་ཡིན་ཞིང་། ཞི་ཅིན་ཕིན་གྱིས། ཁོའི་སྲིད་འཛིན་དམ་འབུལ་མཛད་སྒོ་དང་མེ་བྱ་ལོའི་གནམ་ལོ་གསར་བར་ཁོ་བོར་འཚམ་འདྲི་ཞུས་པར། ཁོས་ཐུགས་རྗེ་ཆེ་ཞུ་རྒྱུ་ཡིན། ཞེས་བརྗོད་ཡོད་འདུག བདུན་ཕྲག་སྔོན་མར་རྒྱ་ནག་ཕྱི་སྲིད་ལྷན་ཁང་གི་ཡང་ཅི་ཀྲི་ (Yang Jiechi) ཡིས། ཨ་རིའི་རྒྱལ་ཡོངས་བདེ་འཇགས་སློབ་སྟོན་པ་མེ་ཆལ་ཧྥི་ལེ་ཡེན་ (Michael Flynn) ལ། ཨ་རིའི་གཞུང་གིས་ཕྱོགས་གཉིས་བར་གྱི་འབྲེལ་ལམ་མུ་མཐུད་རྒྱུན་འཁྱོངས་བྱེད་རྒྱུ་དང་། རྒྱ་ནག་གི་མངའ་ཁོངས་རྩོད་གླེང་དང་འབྲེལ་བའི་དཀའ་རྙོག་ཐོག་མཉམ་ལས་བྱེད་པར་རྒྱ་ནག་གཞུང་ཕྱོགས་ནས་རེ་བ་བྱེད་ཀྱིན་ཡོད་ཚུལ་བཤད་ཡོད་འདུག སྐུ་ཞབས་ཊི་རུམ་ཕི་ལ་སྲིད་འཛིན་རྒྱལ་ཁ་ཐོབ་སྐབས། ཞི་ཅིན་ཕིན་དང་ཊི་རུམ་ཕི་གཉིས་བར་ཁ་པར་བརྒྱུད་ནས་ཐད་ཀའི་སྐད་ཆ་བྱུང་ཡོང་ནའང་། ཊི་རུམ་ཕི་ཡིས་སྲིད་འཛིན་དམ་འབུམ་ཞུས་པའི་རྗེས་སུ། ཕྱོགས་གཉིས་བར་འབྲེལ་མོལ་བྱུང་བ་དང་པོ་དེ་ཆགས་ཡོད་པ་རེད། གཞན། ཕྱི་སྡོད་རྒྱ་རིགས་ཆེད་མཁས་པ་ཁག་ཅིག་གིས། ཌོ་ནལ་ཌི་ཊི་རུམ་ཕི་ཡིས་ཨ་རིའི་བདེ་འཇགས་དང་ཚོང་དོན་སོགས་ཀྱི་དཀའ་རྙོག་ཐད་ནས་རྒྱ་ནག་ཐོག་སྲིད་ཇུས་མཁྲེགས་པོ་བཟུང་ཆོག་མོད། ཐའེ་ཝན་མཚོ་འགག་གི་རྩོད་རྙོག་དང་འབྲེལ་བའི་རྒྱ་ནག་ཐོག་འཛིན་པའི་སྲིད་ཇུས་དེ་ནི་ཧ་ཅང་ཉེན་ཁ་ཆེན་པོ་ཞིག་ཡིན་ལུགས་བཤད་འདུག སྐུ་ཞབས་ཊི་རུམ་ཕི་ལ་ཨ་རིའི་སྲིད་འཛིན་གྱི་རྒྱལ་ཁ་ཐོབ་རྗེས། རྒྱ་ནག་གཞུང་གི་དབང་འཛིན་དཔོན་རིགས་ཚོ་དང་སྲིད་དོན་ཆེད་མཁས་པ་ཚོས། ད་ལྟའི་ཨ་རིའི་གཞུང་གསར་བས། ཕྱོགས་གཉིས་བར་གྱི་ཚོང་དོན་དང་ལྷག་པར་དུ་ཐའེ་ཝན་མཚོ་འགག་གི་གནད་དོན་དང་འབྲེལ་བའི་རྒྱ་ནག་ཐོག་འཛིན་པའི་སྲིད་བྱུས་ལ་བློ་འཚུབ་ཆེན་པོ་བྱེད་ཀྱིན་ཡོད་འདུག གསར་འགོད་པ། པདྨ་རྒྱལ།
རྒྱ་ནག་དང་ཨ་རིས་མཐུན་པོ་བྱེད་ཨཱ།

རྒྱ་ནག་ཕྱི་སྲིད་བློན་ཆེན་ཝང་ཡེ་དང་ཨ་རིའི་ཕྱི་སྲིད་བློན་ཆེན་ཊེ་ལིར་སོན་གཉིས་འཇར་མན་ནང་ཐུག་སྟེ། ཝང་ཡེས་ཊེ་ལིར་སོན་ལ་པེ་ཅིན་གཞུང་གིས་ཊི་རུམ་ཕི་གཞུང་དང་ལྷན་དུ་མཉམ་ལས་བྱེད་པར་གྲ་སྒྲིག་ཡོད་ཅེས་བརྗོད་འདུག ཧྥ་རན་སིའི་གསར་ཁང་གིས་གནས་ཚུལ་སྤེལ་བ་ལྟར་ན། ཁ་སང་གཟའ་པ་སངས་ཉིན་ཝང་ཡེ་དང་ཊེ་ལིར་སོན་གཉིས་འཇར་མན་གྲོང་ཁྱེར་བྷོན་(Bonn)ནང་འཚོགས་བཞིན་པའི་འཛམ་གླིང་སྟབས་ཆེན་རྒྱལ་ཁབ་ ༢༠ ཚོགས་ཆེན་གྱི་ཟུར་དུ་ཐུག་འཕྲད་བྱས་ཡོད་པ་དང་། དེ་ནི་ཊི་རུམ་ཕི་ཨ་རིའི་སྲིད་འཛིན་དུ་བདམས་ཐོན་བྱུང་རྗེས། གཤམ་འོག་གི་ཆེས་མཐོའི་དཔོན་རིགས་བར་གྱི་ཐུག་འཕྲད་ཐེངས་དང་པོ་དེ་ཆགས་ཡོད་འདུག སྲིད་འཛིན་ཊི་རུམ་ཕིས་དེ་སྔོན་རྒྱ་ནག་གཅིག་གི་སྲིད་ཇུས་ལ་ངོས་ལེན་མེད་ཅེས་བཤད་པ་དེས་པེ་ཅིན་གཞུང་ལ་དོ་ཕོག་བཟོས་ཡོད་ཀྱང་། བདུན་ཕྲག་སྔོན་མར་ཁོས་རྒྱ་ནག་གི་སྲིད་འཛིན་ཞི་ཅིན་ཕིན་ལ་ཁ་བར་བཏང་སྟེ་རྒྱ་ནག་གཅིག་གི་སྲིད་ཇུས་ལ་ངོས་ལེན་ཡོད་ལུགས་བཤད་ཡོད། རྒྱ་ནག་ཕྱི་སྲིད་ལྷན་ཁང་ནས་གསལ་བསྒྲགས་ཤིག་སྤེལ་བའི་ནང་། ཐེངས་འདིར་ཝང་ཡེས་རྒྱ་ནག་གཅིག་གི་སྲིད་ཇུས་ལ་ངོས་ལེན་ཡོད་མེད་ཀྱི་རྩོད་རྙོད་དེའི་ཐད་རྒྱལ་སྤྱིའི་རྩོད་རྙོག་དང་རྒྱལ་ཁབ་ཕན་ཚུན་གྱི་ལས་དོན་མཉམ་ལས་ཡོང་ཐབས་སུ་ཕྱོགས་གཉིས་བར་དགོས་ངེས་ཀྱི་འབྲེལ་ལམ་འཛུགས་དགོས་པའི་བསམ་ཚུལ་བཏོན་ཡོད་ཚུལ་བཀོད་འདུག ཝང་ཡེས་བརྗོད་རྒྱུར“རྒྱལ་སྤྱིའི་བདེ་འཇགས་དང་དཔལ་འབྱོར་འཕེལ་རྒྱས་ཀྱི་འོས་འགན་དེ་ཨ་རྒྱ་གཉིས་ཀྱི་ཕྲག་ལ་བབ་ཡོད་སྟབས། ཕྱོགས་གཉིས་ནས་རྒྱལ་ཁོངས་རྩོད་གླེང་མི་བྱེད་པར་ཐུན་མོང་གི་ཁེ་ལས་བསྒྲུབ་དགོས་པ་དང་། སྲིད་འཛིན་ཊི་རུམ་ཕི་དང་ཞི་ཅིན་ཕིན་གཉིས་ཀྱིས་ཁ་པར་ལས་གྲོས་མོལ་བྱུང་བ་བརྒྱུད་དེ། རྒྱ་ནག་ཕྱོགས་ནས་ཨ་རི་དང་ལྷན་དུ་མཉམ་ལས་བྱ་རྒྱུར་གྲ་སྒྲིག་བྱས་ཡོད་ལ། མ་འོངས་པར་ཕྱོགས་གཉིས་ཀྱི་འབྲེལ་ལམ་ཡར་རྒྱས་བཏང་སྟེ་རྩོད་གླེང་མེད་པར་ཐུན་མོང་གི་ཁེ་ལས་བསྒྲུབ་ཆེད། ཕན་ཚུན་ལ་བརྩི་བཀུར་དང་དོན་ཕན་ལྡན་པའི་མཉམ་ལས་བྱ་རྒྱུར་ཡང་གྲ་སྒྲིག་བྱས་ཡོད། ཊི་རུམ་ཕིའི་སྲིད་འཛིན་ལས་ཡུན་རིང་ཕྱོགས་གཉིས་ཀྱི་འབྲེལ་ལམ་ཡར་རྒྱས་ཡོང་བར། སྔར་ལས་ལྷག་པའི་སྒོ་ནས་ཕན་ཚུན་བར་མཉམ་ལས་དང་འབྲེལ་མོལ་ཇེ་མང་ལ་གཏང་དགོས” ཞེས་བཤད་འདུག རྒྱ་ནག་གཅིག་གི་སྲིད་ཇུས་ཞེས་པའི་གྲོས་ཆོད་དེའི་ནང་། ཨ་རིའི་གཞུང་གིས་ཐའེ་ཝན་མཚོ་འགག་ནི་རྒྱ་ནག་སྐམ་ས་ཆེན་མོ་དང་ཁ་འབྲལ་ཐབས་མེད་པར་ངོས་ལེན་བྱས་ཡོད་འདུག ན་ནིང་ཕྱི་ཟླ་ ༡༡ པའི་ནང་ཊི་རུམ་ཕིར་ཨ་རིའི་སྲིད་འཛིན་རྒྱལ་ཁ་ཐོབ་པ་དང་། ཁོས་ཐའེ་ཝན་སྲིད་འཛིན་གྱི་ཁ་པར་བླངས་པ་དེས་པེ་ཅིན་གཞུང་ལ་དོ་ཕོག་ཆེན་པོ་བཟོས་ཡོད་པ་དང་། པེ་ཅིན་ཕྱོགས་ནས་གནས་ཚུལ་དེ་ནི་ཨ་རིས་རྒྱ་ནག་གཅིག་གི་སྲིད་ཇུས་ལ་ངོས་ལེན་བྱེད་ཀྱི་མེད་པ་ཞིག་ལ་ངོས་འཛིན་བྱས་ཡོད། དེ་སྔོན་རྒྱ་ནག་གི་ཕྱི་སྲིད་བློན་ཆེན་ཝང་ཡེས་འཛམ་གླིང་སྟོབས་ཆེན་རྒྱལ་ཁབ་ ༢༠ ཚོགས་ཆེན་ཟུར་དུ། ཨ་རིའི་ཕྱི་སྲིད་བློན་ཆེན་ལ་ཐུག་འཕྲད་བྱ་ཐུབ་མིན་ཐེ་ཚོམ་བྱས་ཡོད་ནའང་ཊི་རུམ་ཕིས་ཞི་ཅིན་ཕིན་ལ་ཁ་བར་བཏང་རྗེས། ཕྱོགས་གཉིས་ནས་ཕྱི་སྲིད་བློན་ཆེན་གཉིས་ཐུག་འཕྲད་བྱ་རྒྱུའི་སྐོར་གསལ་བསྒྲགས་བྱས་ཡོད་འདུག ༡༩༤༩ ལོར་རྒྱ་ནག་གི་སྲིད་འཛིན་དང་པོ་མའོ་ཙི་ཏུང་གི་མགོ་ཁྲིད་འོག གུང་ཁྲན་ཏང་གིས་གོ་མན་ཏང་ཕམ་ཉེས་བཟོས་ཏེ་གོ་མན་ཏང་ཐའེ་ཝན་མཚོ་འགག་ལ་བྲོས་བྱོས་བྱས་པ་ནས་ད་བར། ཐའེ་ཝན་མཚོ་འགག་གིས་རང་སྲིད་རང་སྐྱོང་བྱས་ཡོད། ན་ནིང་ཨ་རིའི་སྲིད་འཛིན་འོས་བསྡུའི་སྐབས་ཊི་རུམ་ཕིས་རྒྱ་ནག་གིས་ཨ་རིའི་ལས་གནས་རྐུ་འཕྲོག་བྱས་ཏེ་ཨ་རིའི་དཔལ་འབྱོར་ཉམས་རྒུད་བཟོས་སྟབས། ཁོས་མ་འོངས་པར་རྒྱ་ནག་གི་ཚུལ་མིན་ཚོང་འབྲེལ་ལ་འགྱུར་བ་གཏང་རྒྱུ་ཁག་ཐག་བྱས་ཡོད། ཨ་རིའི་ཕྱི་སྲིད་ལྷན་ཁང་ནས་ཐེངས་འདིར་ཕྱོགས་གཉིས་ཀྱི་ཕྱི་སྲིད་བློན་ཆེན་གཉིས་ཐུག་འཕྲད་སྐབས། རྒྱལ་ཁབ་ཕན་ཚུན་བར་མ་འོངས་ཉོ་འཚོང་དང་དཔལ་འབྱོར་འཛུགས་སྐྲུན་བཅས་ཀྱི་སྐོར་ལ་གྲོས་བསྡུར་བྱས་ཡོད་ཚུལ་བརྗོད་འདུག ཨ་རིའི་ཕྱི་སྲིད་ལྷན་ཁང་གི་གསལ་བསྒྲགས་ནང་། ཊེ་ལིར་སོན་གྱིས་པེ་ཅིན་གཞུང་ཕྱོགས་ནས་བྱང་ཀོ་རི་ཡའི་རྡུལ་ཕྲན་གསར་བཟོ་དང་མེ་ཤུགས་འཕུར་མདའ་ཚོད་ལྟ་བྱེད་བཞིན་པར་སྟངས་འཛིན་བྱེད་དགོས་སྐོར་ཝང་ཡེ་ལ་བརྗོད་ཡོད་འདུག གསར་འགོད་པ། པདྨ་རྒྱལ།
དབུལ་སྐྱོབ་དགོས་ན་སྐུ་པར་མ་བཤམ།

རྒྱ་གཞུང་གི་དབུལ་སྐྱོབ་ཟེར་བའི་ལས་གཞིའི་ཁོངས་ཚུད་པའི་བོད་རིགས་དུད་ཁྱིམ་ཚོས་གུང་ཁྲན་ཏང་གི་རྗེས་འབྲངས་ཏེ་༧གོང་ས་མཆོག་གི་སྐུ་པར་བཤམ་མི་ཆོག་པའི་བཀའ་བཏང་འདུག རྒྱ་ནག་གཞུང་གིས་བོད་ཁུལ་གྱི་ས་ཆ་མང་པོར་བཙན་དབང་གིས་རྒྱ་ནག་གི་རྒྱལ་དར་སྒྲེང་འཛུགས་དང་། མགོ་འཁྲིད་རིམ་པའི་འདྲ་པར་བཤམ་དུ་འཇུག་བཞིན་ཡོད་པ་མ་ཟད། ཁྱིམ་ཚང་རེ་རེ་དང་མི་སྒེར་རེ་རེའི་ཁ་པར་ནང་སོགས་སུ་སྔོག་བཤེར་བྱས་ཏེ། ༧གོང་ས་མཆོག་གི་སྐུ་པར་སྒྲིག་བཤམ་མི་ཆོག་པའི་བཙན་དབང་གི་སྲིད་བྱུས་ལག་བསྟར་བྱེད་བཞིན་ཡོད་པ་ལྟར། དགེ་འདུན་པ་བྱང་ཆུབ་སེམས་དཔའ་ལགས་ཀྱིས་འདི་གར་གནས་ཚུལ་མཁོ་གཏོང་གནང་བ་ལྟར་ན། སི་ཁྲོན་ཟུང་ཆུ་རྫོང་ཁོངས་ཀྱི་གྲོང་ཚོ་ཞིག་ནས་ཡིན་པའི་བུད་མེད་ཅིག་གིས། རྒྱ་ནག་གཞུང་གིས་ཁོང་ཚོའི་གྲོང་ཚོ་དེར་དབུལ་སྐྱོབ་བྱེད་ཀྱི་ཡོད་པ་དང་། ས་གནས་སྲིད་གཞུང་གི་ལས་བྱེད་ཚོ་མཚམས་རེར་དུད་ཁྱིམ་རེ་རེའི་ནང་དུ་ཡོང་སྟེ་བརྟག་དཔྱད་བྱེད་ཀྱི་ཡོད་ལ། ཁྱིམ་དུ་༧གོང་ས་མཆོག་གི་སྐུ་པར་བཤམ་ཡོད་པ་མཐོང་ཚེ། སྐུ་པར་བཤམ་ན་མི་ཆོག་པ་དང་། ཁོང་གི་ཞབས་རྗེས་འབྲངས་ན་སོ་སོར་ཆག་སྒོ་འབྱུང་རྒྱུ་ཡིན་སྟབས། དེ་ལས་རྒྱ་ནག་གཞུང་གི་རྗེས་སུ་འབྲངས་ན་ཡག་པོ་ཡོང་སྐོར་བརྗོད་ཡོད་པ་མ་ཟད། བཙན་དབང་གིས་ཁྱིམ་ཚང་རེ་རེའི་སྒོ་ཁར་གུང་ཁྲན་ཏང་གི་དར་ཆ་དང་སྐར་ལྔའི་དར་དམར་སྒྲེང་འཛུགས་བྱེད་དུ་འཇུག་བཞིན་ཡོད་སྐོར་བརྗོད་འདུག ཡང་བུད་མེད་དེས། བོད་ལ་རང་དབང་གཏན་ནས་མེད་པར་སེམས་པ་སྐྱོ་དགོས་པ་ཞིག་ཡིན་ལ། ལྷ་སར་གནས་མཇལ་དུ་ཕྱིན་པ་ཡིན་ནའང་གདན་ས་གསུམ་གྱི་ནང་༧གོང་ས་མཆོག་གི་སྐུ་པར་གཅིག་ཀྱང་མཇལ་རྒྱུ་མེད་སྟབས་མོ་རང་གི་སེམས་པར་སྐྱོ་སྣང་ཆེན་པོ་བྱུང་བ་དང་། རིག་གནས་གསར་བརྗེ་སྐབས་ཀྱི་དཀའ་སྡུག་ཆེན་པོ་སོ་སོས་དངོས་སུ་མྱངས་མེད་ཀྱང་། དེང་སང་བོད་ནང་རང་དབང་མེད་པའི་གནས་སྟངས་དེར་ངུ་ཤོར་ཞིང་ཡིད་སྐྱོ་བ་ཞིག་ཡིན་སྐོར་དང་། ༧གོང་ས་མཆོག་དགུང་གྲངས་ ༨༠ ནང་ཕེབས་ཡོད་ཀྱང་ད་དུང་བོད་ལ་ལོག་ཕེབས་པའི་རང་དབང་མེད་པ་མ་ཟད། ཁྱིམ་ཚང་ཞིག་གི་ནང་ཁོང་གི་སྐུ་པར་བཤམ་པའི་རང་དབང་ཡང་མེད་སྟབས། ཁོང་གི་སྐུ་པར་བཤམ་ན་སྐྲག་སྣང་འཇིགས་སྣང་བྱེད་དགོས་པའི་ཡིད་སྐྱོའི་གནས་སུ་ལྷུང་ཡོད་སྐོར་བརྗོད་འདུག གསར་འགོད་པ། པདྨ་མཚོ།
རེབ་གོང་དུ་དམ་དྲག་སྔར་ལས་ཆེ་རུ་ཕྱིན།

རྒྱ་ནག་གཞུང་གིས་བོད་རེབ་གོང་ཁུལ་དུ་དྲག་ཆས་སྤྲས་ཤིང་མེ་གསོད་འཕྲུལ་ཆས་བཟུང་བའི་ཉེན་རྟོག་པ་དང་དམག་མི་སྔར་ལས་མང་པོ་འགྲེམས་འཇོག་བྱས་ཏེ་དམ་དྲག་ཆེན་པོ་བྱེད་བཞིན་ཡོད་འདུག འབྲེལ་ཡོད་བོད་མི་ཞིག་གིས་འདི་གར་གནས་ཚུལ་མཁོ་གཏོང་གནང་བ་ལྟར་ན། རྒྱ་ནག་གཞུང་གིས་གསུམ་བཅུའི་དུས་དྲན་སྔ་གཞུག་ཏུ་བོད་ས་ཡོངས་སུ་དམག་མི་མང་པོ་འགྲེམས་འཇོག་གིས་དམ་དྲག་ཤུགས་ཆེ་རུ་བཏང་ཡོད་པ་ལྟར། ཕྱི་ཚེས་༡༠ཉིན་ནས་བཟུང་གསུམ་བཅུའི་དུས་དྲན་དང་ཉིན་འདི་དག་རིང་རྒྱ་ནག་གཞུང་གིས་རྨ་ལྷོ་ཁུལ་ཐོག་དང་རོང་བོ་དགོན་པའི་ཉེ་འཁོར་ལམ་མདོ་དང་སྲིད་གཞུང་ལས་ཁུངས་ཁག་གི་སྒོ་འགྲམ་སོགས་སུ་དྲག་ཆས་དང་མེ་གསོད་འཕྲུལ་ཆས་སོགས་བཟུང་བའི་དམག་མི་དང་ཉེན་རྟོག་པ། དམིགས་བསལ་ཉེན་རྟོག་པ། དེ་བཞིན་ལྭ་བ་དཀྱུས་མ་གྱོན་པའི་ཉེན་རྟོག་པས་ཉིན་མཚན་གཉིས་ཀར་ལྟ་སྲུང་བྱེད་བཞིན་ཡོད་པ་མ་ཟད། ཟ་ཁང་དང་མགྲོན་ཁང་སོགས་སུ་ཉེན་རྟོག་པ་མང་པོ་ཕྱིན་ཏེ། མགྲོན་པོའི་ཐོ་གཞུང་ལ་ཞིབ་བཤེར་བྱས་ཏེ་རྫོང་ཁག་གཞན་ནས་ཕེབས་པའི་བོད་མི་ཚོར་དམིགས་བསལ་བལྟ་སྲུང་ནན་མོ་བྱེད་ཀྱི་ཡོད་པ་དང་། ཞིབ་བཤེར་སྐབས་དོགས་པ་བྱུང་ཚེ་མགྲོན་ཁང་ནང་ཕྱིན་ཏེ་སྔོག་བཤེར་འདྲི་གཅོད་བྱས་ཏེ་ཉེས་མེད་འགྲུལ་བ་ཚོར་སུན་ཙེར་དང་འཇིགས་སྣང་སྐུལ་གྱི་ཡོད་པ་དང་།  དེ་གཞིན་རྒྱ་གར་ནས་བོད་ལ་གཉེན་འཕྲད་དུ་ཕྱིན་པ་རྣམས་ལ་ཉེན་རྟོག་པས་རེབ་གོང་རྫོང་ཐོག་ཏུ་གང་འདོད་འགྲོ་མི་ཆོག་པ་དང་། གལ་ཏེ་འགྲོ་དགོས་བྱུང་ཚེ་ས་གནས་གྲོང་རྡལ་ལས་ཁུངས་ལ་ཡར་ཞུ་བྱེད་དགོས་པའི་བཀའ་བསྒྲགས་ཡོད་འདུག གཞན་ཡང་། རྒྱ་ནག་གཞུང་གིས་ཡར་རྒྱས་དང་འཛུགས་སྐྲུན་ལ་ཁ་གཡར་ཏེ་རེབ་གོང་གི་སྙན་ཐོག་དང་སྒོ་དམར་སྡེ་བའི་ས་ཞིང་ཨེ་ཀ་ཆིག་སྟོང་ལྷག་རྒྱལ་ཁབ་ལ་གོང་ཁེ་བོས་ངེས་པར་དུ་བཙོང་དགོས་པའི་བཙན་བཀའ་བཏང་བར་བརྟེན། ས་གནས་ཡུལ་མི་ཚོ་ལྷན་དུ་འཛོམས་ཏེ་ང་ཚོའི་སྐབས་ལ་ས་ཞིང་བཙོང་ནས་དངུལ་ཅུང་ཙམ་རག་ན་འཚོལ་བ་འཁྱོལ་ཙམ་ཡོང་གི་ཡོད་ཀྱང་། ང་ཚོའི་མི་རབས་རྗེས་མའི་བྱིས་པ་བུ་ཕྲུག་རྣམས་ཀྱིས་འཚོ་བ་རྟེན་སའི་ས་ཞིང་མེད་ན་འཚོ་བ་ཇི་ལྟར་རོལ་དགོས་སམ་ཞེས་ས་གནས་རྫོང་སྲིད་གཞུང་ལ་ཞུ་གཏུག་བྱས་ཡོད་ཀྱང་། ས་གནས་སྲིད་གཞུང་གིས་ཉན་འཇོག་མི་བྱེད་པར་ངེས་པར་དུ་བཙོང་དགོས། མ་བཙོང་ན་མི་ཆོག འདི་ནི་སྲིད་གཞུང་གི་བཀའ་ཡིན་པར་བརྗོད་དེ་སྡེ་མི་ཚང་མ་སེམས་ཁྲལ་གྱིས་གཉིད་ཀྱང་ཁུག་མི་ཐུབ་པའི་གནས་ཚུལ་ལྷུང་ཡོད་འདུག ད་དུང་ཉེ་འཁོར་གྱི་སེང་གཞོང་སྡེ་དང་རྒྱལ་ཚང་མ་སྡེ་བ། ཧོར་རྒྱ་སོགས་སུ་ས་ཞིང་གཞུང་ལམ་ཁ་དང་ཁང་རྩེག་ཉེ་འགྲམ་དུ་ཁེལ་བ་རྣམས་ལ་ཨེ་ཀ་རེར་རྒྱ་སྒོར་ཁྲི་༢༥་ཡས་མས་སྤྲད་ནས་མི་བཙོང་ཐབས་མེད་བྱུང་ཡོད་པ་དང་། སྒོ་དམར་སྡེ་བའི་ས་ཞིང་ལ་ཨེ་ཀ་གཅིག་༡ ལ་རྒྱ་སྒོར་ཁྱི་ ༡༣་དང་ཁྲི་ ༡༤ ཡས་མས་མ་གཏོགས་མི་སྤྲོད་སྐོར་བརྗོད་ཡོད་འདུག གསར་འགོད་པ། པདྨ་མཚོ།

ཉིན་རེར་མི་ཁྲི་གཅིག་ཙམ་རེར་འབྲས་སྐྲན་ཕོག་པ་ར་འཕྲོད་ཀྱི་འདུག

རྒྱ་ནག་ནང་ཁོར་ཡུག་དང་མཁའ་དབུགས་ལ་འབག་བཙོག་ཆེན་པོ་ཤོར་བའི་རྐྱེན་གྱིས་དེང་སང་ཉིན་རེར་མི་གྲངས་ཁྲི་གཅིག་ཙམ་རེར་འབྲས་སྐྲན་གྱི་ན་ཚ་ཡོད་པ་ར་འཕྲོད་ཀྱི་ཡོད་སྐོར་བསྒྲགས་འདུག དེ་རིང་ཆན་ཅང་དགོང་མོའི་ཚགས་པར་ཐོག་གནས་ཚུལ་ཐོན་པ་ལྟར་ན། ཉེ་སྔོན་རྒྱ་ནག་འབྲས་སྐྲན་ཞིབ་འཇུག་ལྟེ་གནས་ཀྱིས་རྒྱ་ནག་ནང་གི་འབྲས་སྐྲན་བརྟག་ཞིབ་ཐོ་འགོད་ཁང་ ༣༤༧ གྱི་གནས་ཚུལ་ཕྱོགས་བསྡུས་ཀྱིས་སྙན་ཐོ་གསར་ཤོས་ཤིག་ཕྱིར་བསྒྲགས་བྱས་ཡོད་པ་དང་། སྙན་ཐོའི་ནང་རྒྱ་ནག་གྲོང་ཁྱེར་ཁག་གི་ནང་གནས་སྡོད་བྱས་ཡོད་པའི་ཕྲུ་གུ་ནས་ལོ་ན་ ༨༥ བར་གྱི་མི་ལ་འབྲས་སྐྲན་ཕོག་པའི་ཉེན་ཚད་བརྒྱ་ཆ་ ༣༥ ཡིན་ཞིང་། དེང་སང་རྒྱ་ནག་ནང་ཉིན་རེར་ཧ་ལམ་མི་ཁྲི་གཅིག་རེར་འབྲས་སྐྲན་གྱི་ན་ཚ་ཡོད་པ་ར་འཕྲོད་བྱུང་བཞིན་ཡོད་སྟབས། ཆ་སྙོམ་བྱས་ན་སྐར་མ་ ༧ རེའི་ནང་མི་གཅིག་རེར་འབྲས་སྐྲན་ཕོག་གི་ཡོད་པ་དང་། གྲོང་ཁྱེར་གྱི་མི་རེ་རེའི་མི་ཚེའི་ནང་འབྲས་སྐྲན་ཕོག་པའི་ཉེན་ཁ་བརྒྱ་ཆ་གསུམ་ཡན་ཆད་ཡིན་སྐོར་བརྗོད་ཡོད་པ་རེད། འདས་ལོར་<< རྒྱ་ནག་གི་མི་ལ་ག་རེ་བྱས་ནས་འབྲས་སྐྲན་ཕོག་སླ་བ་རེད་>>ཅེས་པའི་དཔྱད་རྩོམ་ཞིག་སྤེལ་བའི་ནང་། ཕྱི་ལོ་ ༢༠༡༡ ལོའི་སྐྲན་ནད་ལོ་འཁོར་སྙན་ཐོ་རུ་རོབ་རྩིས་བྱས་ན། འབྲས་སྐྲན་ནད་པ་ཁྱོན་ས་ཡ་ ༣ དང་སུམ་འབུམ་བདུན་ཁྲི་ལྷག་(༣,༣༧༢,༡༧༥)ཙམ་ཡོད་པ་དང་། ཆ་སྙོམ་བྱས་ན་སྐར་མ་ ༦ རེའི་ནང་མི་གཅིག་རེར་འབྲས་སྐྲན་ཕོག་གི་ཡོད་པ་དང་། ཕྱི་ལོ་ ༢༠༡༥ ལོའི་སྙན་ཐོའི་ནང་འབྲས་སྐྲན་ནད་པ་ས་ཡ་བཞི་དང་ཉིས་འབུམ་དགུ་ཁྲི་ཉིས་སྟོང་(༤༢༩༢.༠༠༠)བྱུང་ཞིང་། འབྲས་སྐྲན་ནད་པ་ས་ཡ་ ༢.༨ ལྷག་འདས་གྲོངས་སུ་ཕྱིན་ཡོད་འདུག ཕྱི་ལོ་ ༢༠༡༤ ལོར་འཛམ་གླིང་འཕྲོད་བསྟེན་རྩ་འཛུགས་ནས་འཛམ་གླིང་འབྲས་སྐྲན་ཞིབ་འཇུག་སྙན་ཐོ་ཞིག་བཏོན་པའི་ནང་། རྒྱ་ནག་སྐམ་སའི་འབྲས་སྐྲན་ཁྱབ་ཚད་འཛམ་གླིང་ནང་གི་ཆེ་ཤོས་ཆགས་ཡོད་པ་དང་། འབྲས་སྐྲན་གྱི་ནང་ནས་གློ་བའི་འབྲས་སྐྲན་གྱིས་འདས་གྲོངས་ཕྱིན་པ་མང་ཤོས་ཡིན་སྐོར་བསྒྲགས་ཡོད་པ་རེད། ཕྱི་ལོ་ ༢༠༡༥ ལོར་རྒྱ་ནག་གི་བརྒྱུད་ལམ་དུ་ཕྱི་ལོ་ ༢༠༠༤ ནས་ ༢༠༡༤ བར་གྱི་རྒྱ་ནག་ནང་གི་འབྲས་སྐྲན་གྲོང་ཚོ་ཆེན་པོ་ ༡༠ གསལ་འདོན་གྱིས། གྲོང་ཚོའི་ཉེ་འཁོར་གྱི་ཁོར་ཡུག་འབག་བཙོག་ཚབས་ཆེ་བའི་འདྲ་པར་བཅས་བཀྲམས་ཡོད་པ་དང་། སྐམ་སའི་ཆེད་ལས་བས་འབྲས་སྐྲན་གྲོང་ཚོའི་གྲངས་འབོར་ ༤༥༩ ཟིན་གྱི་ཡོད་པ་མ་ཟད། རྒྱ་ནག་དཀྱིལ་དབུས་དང་ནུབ་ཕྱོགས་ཁུལ་དུའང་རིམ་གྱིས་ཁྱབ་འགྲོ་ཡི་ཡོད་པའི་ཚོད་དཔག་དང་སྦྲགས། ཁོར་ཡུག་འབག་བཙོག་ནི་རྒྱ་ནག་གི་འབྲས་སྐྲན་གྱི་འབྱུང་རྐྱེན་གཙོ་བོ་ཆགས་སྐོར་བརྗོད་ཡོད་འདུག འདི་ལོའི་ཕྱི་ཟླ་ ༢ ཚེས་ ༡༧ ཉིན་རྒྱ་ནག་འཕྲོད་བསྟེན་རྩ་འཛུགས་ཀྱིས་ཕྱི་ལོ་ ༢༠༡༦ ལོའི་རྒྱ་ནག་རྒྱལ་ཡོངས་འཐུང་ཆུའི་སྤུས་ཚད་ཧ་ཅང་ཞན་པའི་སྙན་ཐོའི་ནང་། རྒྱ་ནག་གི་ཞིང་ཆེན་ཁག་ ༢༤ ཡི་ནང་གི་ཆུ་ཁོངས་ ༩༨ ཀྱི་ཆུའི་སྤུས་ཚད་ཉེན་འཚབ་ཅན་དུ་གྱུར་ཡོད་པ་དང་། ཆུ་ཁོངས་ ༡༢ ཡི་ས་འོག་ཆུ་ཡི་སྤུས་ཚད་ནུས་མེད་ཉེན་ཁ་ཅན་དུ་གྱུར་ཡོད་པ། དེ་བཞིན་ཆུ་ཁོངས་ ༣ ལ་དུག་རྫས་འབག་བཙོག་ཚབས་ཆེན་ཐེབས་ཡོད་སྐོར་བརྗོད་ཡོད་པ་རེད། གསར་འགོད་པ། པདྨ་མཚོ།
༧གོང་ས་མཆོག་བཞུཊ་སྒར་དུ་ཞབས་སོར་འཁོད།

ཁ་སང་མོན་རྟ་དབང་ཁུལ་གྱི་ཆོས་འབྲེལ་གྲུབ་སྐབས་༧གོང་ས་མཆོག་གིས་ཁུལ་དེའི་མང་ཚོགས་ཀྱིས་དད་པ་དམ་ཚིག་གཡོ་བ་མེད་པ་དང་ཆོས་དོན་གཉེར་ཆེན་པོ་གནང་བཞིན་པར་ཧ་ཅང་ཐུགས་དགྱེས་པོ་བྱུང་ཡོད་སྐོར་གསུངས་འདུག ༧གོང་ས་མཆོག་ནས་རྒྱ་གར་བྱང་ཤར་ཁུལ་གྱི་ཨ་སམ་དང་ཨ་རུ་ན་ཅལ་མངའ་སྡེའི་ནང་ཟླ་ཕྱེད་མ་ཟིན་ཙམ་གྱི་རིང་ཆོས་ཕྱོགས་ཀྱི་མཛད་འཕྲིན་བསྐྱངས་གྲུབ་སྟེ། དེ་རིང་སྔ་དྲོའི་ཆུ་ཚོད་ ༡༡ མ་ཟིན་ཙམ་གྱི་ཐོག་དྷ་རམ་ས་ལ་ཁུལ་གྱི་གཞུང་མང་གཉིས་ཀྱི་ཕེབས་བསུའི་ཁྲོད་གྷ་གྷིལ་གནམ་ཐང་ནས་བཞུགས་སྒར་ཕོ་བྲང་དུ་ཞབས་སོར་བཀོད་སོང་། ཁ་སང་ཕྱི་ཚེས་ ༡༡ ཉིན་མོན་རྟ་དབང་དགོན་གྱི་ཉིན་གྲངས་ ༣ རིང་གི་ཆོས་འབྲེལ་ལེགས་པར་གྲུབ་སྟེ། དད་ལྡན་ཆོས་ཞུ་བ་ ༣༥༠༠ བརྒལ་བར་བཀའ་སློབ་གནང་སྐབས། ཁྱེད་རང་ཚོ་དངོས་གནས་དད་པ་དང་དམ་ཚིག ལ་རྒྱ་གཡོ་བ་མེད་པ་བྱས་པར་ངོས་རང་ཡང་ཧ་ཅང་དགའ་པོ་བྱུང་། དོན་གཉེར་ཧ་ཅང་ཆེན་པོ་འདུག ཧ་ཅང་དགའ་པོ་བྱུང་། བླ་མ་དང་སློབ་མ་ཐུག་སྐབས་ལས་སུ་བྱ་བ་འདི་ཆོས་འཆད་རྒྱུ་དེ་རེད། ངོས་ཀྱིས་ནམ་རྒྱུན་ཆོས་བཤད་སྐབས་ལམ་སང་དལ་འབྱོར་དོན་ཆེན་རྙེད་དཀའ་བ་དང་། བཤེས་གཉེན་བསྟེན་ཚུལ་ཟེར་བའི་གྲས་ཀྱི་འགྲོ་སྟངས་སྤྱིར་དེ་རང་རེད། འོན་ཀྱང་སྔོན་ལ་ནང་ཆོས་ངོ་སྤྲོད་བྱས་ཏེ་ནང་པའི་ཆོས་ཀྱི་ཁྱད་ཆོས་འདི་ནང་པའི་ལྟ་གྲུབ་ཐོག་ནས་ཡོང་བཞིན་ཡོད། ཆོས་རྐྱང་རྐྱང་ཐོག་ནས་བཤད་པ་ཡིན་ན་ཚན་རིག་པ་དང་ལྷན་དེ་ཙམ་འབྲེལ་བ་བྱེད་ཐུབ་རྒྱུ་མ་རེད། ནང་པའི་ལྟ་གྲུབ་ཐོག་ནས་བཤད་པ་ཡིན་ན་ཚན་རིག་པ་དང་འབྲེལ་བ་ཧ་ཅང་ཡོང་ཐུབ་ཀྱི་འདུག དད་པ་བྱས་ནས་རང་གི་སྟོན་པ་ལ་སྨོན་ལམ་བརྒྱབ་པ་དེ་གཅིག་པུས་འགྲིག་གི་ཡོད་ན། བཀའ་འགྱུར་པོ་ཏི་བརྒྱ་དགོས་པ་མེད། ངོས་ཀྱིས་ཆོས་ལུགས་ཚང་མར་གུས་ཞབས་བྱེད་ཀྱི་ཡོད། དད་པ་དང་གུས་པ་གཉིས་དབྱེ་བ་ཕྱེས་ཏེ་དད་པ་བྱེད་ས་ཆོས་དང་། གུས་པ་འདི་ཆོས་ལུགས་ཚང་མར་བྱེད་ཀྱི་ཡོད། ཅེས་སོགས་ཀྱི་བཀའ་གནང་སྟེ་རྗེས་སུ་ཡང་སླར་མཇལ་ཡོང་ཞེས་གསུངས་འདུག སྐུ་སྒེར་དྲ་བའི་མཛད་འཆར་ལྟར་ན། འབྱུང་འགྱུར་ཕྱི་ཟླ་ ༥ ཚེས་ ༡༢  ཉིན་ཧི་མ་ཅལ་མངའ་སྡེའི་མ་ན་ལི་རུ་ཡོད་པའི་རྙིང་མའི་དགོན་པ་རུ་ཚེ་དཔག་མེད་ཀྱི་ཚེ་དབང་ཆོས་འབྲེལ་བསྩལ་རྒྱུ་དང་། དེ་ནས་རིམ་བཞིན་ཧི་མ་ཅལ་མངའ་སྡེའི་ཇ་སི་པཱ་དང་འཕགས་པ་(Triloknath)ལྷ་ཁང་། བྲང་དཀར་དགོན་པ་སོགས་སུ་ཆོས་འབྲེལ་བཀའ་དྲིན་བསྐྱང་རྒྱུ་ཡིན་འདུག གསར་འགོད་པ། པདྨ་མཚོ།
བོད་མི་ལྔ་འཛིན་བཟུང་བྱས།

དབང་ཕྱུག་ཚེ་བརྟན་ལགས་ཀྱི་རང་ལུས་མེར་བསྲེགས་དང་འབྲེལ་བ་ཡོད་པའི་ཉེས་མིང་འོག་བོད་མི་ལྔ་སྔ་རྗེས་སུ་འཛིན་བཟུང་བྱས་ཏེ་རྡུང་རྡེག་ཚད་མེད་བཏང་རྗེས་མི་གཉིས་ཀློད་གྲོལ་བཏང་ཡོད་འདུག བོད་མི་ཞིག་གིས་གནས་ཚུལ་མཁོ་སྤྲོད་གནང་བ་ལྟར་ན། ཟླ་འདིའི་ཕྱི་ཚེས་ ༡༥ ཉིན་དཀར་མཛེས་རྫོང་ཐོག་ཏུ་བོད་མི་དབང་ཕྱུག་ཚེ་བརྟན་ལགས་ཀྱིས་རང་ལུས་མེར་བསྲེགས་དང་འབྲེལ་བ་ཡོད་པའི་ཉེས་མིང་འོག ཁོང་གི་ཕ་ཡུལ་གཅིག་པ་དཀོན་མཆོག་རྒྱལ་མཚན་ལགས་དང་ཉི་མ་ཚེ་རིང་ལགས། ཚེ་རིང་རྒྱ་མཚོ་ལགས་བཅས་འཛིན་བཟུང་བྱས་ཏེ། དོན་མེད་དུ་གཅར་རྡུང་དྲག་པོ་བཏང་རྗེས་མི་གཉིས་ཀློད་པ་དང་གཅིག་མུ་མཐུད་བཀག་ཉར་འོག་མནར་གཅོད་མྱོང་བཞིན་ཡོད་འདུག ཁོང་ཚོ་གསུམ་འཛིན་བཟུང་བྱེད་དོན་ནི་དབང་ཕྱུག་ཚེ་བརྟན་ལགས་ཀྱིས་རང་ལུས་མེར་སྲེག་མ་གནང་གོང་དུ་ཁོང་ཚོ་གསུམ་ལ་ཁ་པར་བཏང་སྟེ། ངའི་ཁ་པར་ཨ་མ་ལོ་ལོན་ཞིག་ལ་བཅོལ་བཞག་ཡོད། ཁྱེད་ཚོས་དེ་ངེས་པར་དུ་ལེན་རོགས་ཞེས་མངགས་པ་ལྟར། ཁོང་ཚོས་ཁ་པར་བླངས་ཏེ་ཉར་ཚགས་བྱས་པའི་ཉེས་མིང་འོག་འཛིན་བཟུང་རྡུང་རྡེག་བཏང་ཡོད་འདུག ཉེན་རྟོག་པས་ཁ་པར་བཙན་འཕྲོག་བྱས་ཡོད་པས་ཁོང་གི་ཁ་པར་ནང་དུ་སྐད་ཆ་ག་རེ་བཤད་ཡོད་མེད་དང་གནས་ཚུལ་གལ་ཆེན་དེ་འདྲ་ཡོད་མེད་ཤེས་རྟོགས་ཐུབ་མེད་པ་རེད། གཞན་ཡང་། དབང་ཕྱུག་ཚེ་བརྟན་ལགས་ཀྱིས་རང་ལུས་མེར་བསྲེགས་གནང་སྐབས་བརྙན་པར་བླངས་བའི་ནག་ཉེས་གཡོགས་ཏེ་དཀར་མཛེས་རྫོང་ནས་བོད་མི་གཉིས་འཛིན་བཟུང་བྱས་ཡོད་ཀྱང་།  ད་ལྟའི་ཆར་ཁོང་གཉིས་ཀྱི་མིང་སོགས་གནས་ཚུལ་ཞིབ་ཕྲ་ཤེས་རྟོགས་ཐུབ་ཀྱི་མེད་པ་རེད། ཡང་གནས་ཚུལ་མཁོ་སྤྲོད་པ་དེས་ས་གནས་ཀྱི་མི་ཚོས་དབང་ཕྱུག་ཚེ་བརྟན་ལགས་བརྒྱ་ཆ་བརྒྱ་ཐམ་པ་སྐུ་གྲོངས་ཚར་ཡོད་ལུགས་བརྗོད་ཀྱི་ཡོད་པ་དང་། རྒྱ་གཞུང་གིས་ས་གནས་སུ་ཉེན་རྟོག་པ་དང་དམག་མི་སྔར་ལས་མང་པོ་འགྲེམས་འཇོག་བྱས་ཏེ་དམ་དྲག་ཆེན་པོ་བྱེད་བཞིན་ཡོད་སྐོར་བརྗོད་འདུག དབང་ཕྱུག་ཚེ་བརྟན་ལགས་ནི་ཉག་རོང་རྫོང་ཨ་བསེ་བཞི་མདོ་གྲོང་ཚོའི་ཕ་ཚེ་འདས་རྡོ་རྗེ་དཔལ་བཟང་ལགས་དང་མ་ཤེར་ལུ་གཉིས་ཀྱི་བུ་ཡིན་ཞིང་། ད་ལྟ་རང་ལོ་ ༣༩ ཡིན་འདུག ཁོང་གི་བཟའ་ཟླ་བདེ་འཚོ་ཁོང་གཉིས་ལ་ཕྲུ་གུ་བཞི་ཡོད་འདུག གསར་འགོད་པ། པདྨ་མཚོ།

ཁོར་ཡུག་སྲུང་སྐྱོབ་པ་ཞིག་འདས་གྲོངས་སུ་ཕྱིན།

ཉིན་ཤས་སྔོན་བསང་ཆུ་རྫོང་ཨ་མཆོག་ཡུལ་ཚོའི་ཁོར་ཡུག་སྲུང་སྐྱོབ་པ་ཚེ་དབང་སྐྱབས་ལགས་འདས་གྲོངས་སུ་ཕྱིན་ཞིང་རྒྱ་ནག་གཞུང་གི་ངན་ཇུས་འོག་འཆི་རྐྱེན་བྱུང་བའི་དོགས་པ་ཆེན་པོ་གནང་གི་ཡོད་འདུག འདི་གར་བོད་མི་ཞིག་གིས་གནས་ཚུལ་མཁོ་སྤྲོད་གནང་བ་ལྟར་ན། ཕྱི་ལོ་ ༢༠༡༦ ཟླ་ ༦ པའི་ནང་ཀན་ལྷོ་བོད་རིགས་རང་སྐྱོང་ཁུལ་བསང་ཆུ་རྫོང་ཁོངས་ཀྱི་ཨ་མཆོག་ཡུལ་ཚོའི་མི་མང་འདུ་འཛོམས་ཀྱིས། རྒྱ་ནག་གཞུང་གིས་ཡུལ་དེའི་གཉན་ཆེན་གོང་སྔོན་བླ་རིར་གཏེར་ཁ་སྔོག་འདོན་བྱེད་བཞིན་པ་མྱུར་ཏུ་མཚམས་འཇོག་དགོས་པའི་ཞི་རྒོལ་གནང་སྐབས། ཞི་རྒོལ་སྣེ་འཁྲིད་པ་ཚེ་དབང་སྐྱབས་སོགས་མི་དྲུག་རྫོང་ཉེན་རྟོག་ཁང་དུ་བཙན་འཁྲིད་ཀྱིས་བཀག་ཉར་བྱས་ཡོད་པ་དང་། ཕྱིས་སུ་བོད་མི་དྲུག་དེ་ཀློད་གྲོལ་བཏང་ཡོད་ཀྱང་ཚེ་དབང་སྐྱབས་ལ་ནད་གཞི་ལྕི་མོ་ཞིག་བྱུང་སྟེ་ཡུན་རིང་རྫོང་དང་ཁུལ། ཞིང་ཆེན་སོགས་ཀྱི་སྨན་ཁང་དུ་བསྟེན་གཏུག་བྱེད་དགོས་བྱུང་ཡོད་པ་དང་། ད་ལྟའི་བར་ཁྱིམ་དུ་བོད་སྨན་བསྟེན་ནས་བསྡད་ཡོད་ཀྱང་། དྲག་སྐྱེད་མ་བྱུང་བར་ཟླ་འདིའི་ཕྱི་ཚེས་ ༢༥ ཉིན་འདས་གྲོངས་སུ་ཕྱིན་ཞིང་། ཁོང་དགུང་ལོ་ ༥༤ ཙམ་ཡིན་འདུག ཁོང་ལ་གློ་བུར་དུ་ངོས་མི་ཟིན་པའི་ནད་གཞི་ལྕི་མོ་ཕོག་རྗེས། ས་གནས་མི་མང་གིས་ཁོང་དང་གནས་རི་སྲུང་སྐྱོབ་པ་རྣམས་རྒྱ་ནག་གཞུང་གིས་བཙན་འཁྲིད་ཀྱིས་བཀག་ཉར་བྱེད་སྐབས་དུག་སྨན་ཞིག་བརྒྱབ་ཡོད་མེད་ཀྱི་དོགས་པ་ཆེན་པོ་བྱེད་བཞིན་ཡོད་པ་དང་། ཁོང་ནད་མནར་གྱིས་ཡུན་རིང་ཁྱིམ་དུ་ལྷག་ཡོད་སྐབས། ས་གནས་མི་མང་གིས་ཁོང་མྱུར་ཏུ་དྲག་སྐྱེད་ཡོང་བར་༧གོང་ས་སྐྱབས་མགོན་ཆེན་པོ་མཆོག་ལ་སྐྱབས་འཇུག་རེ་ཞུ་རོགས་ཞེས་སྤྱི་ཚོགས་དྲ་ལམ་ནས་རེ་སྐུལ་ཡང་ཞུས་ཡོད་འདུག ས་གནས་མི་མང་གིས་ཞི་རྒོལ་མཐའ་སྐྱེལ་གནང་བ་དང་ཨ་མཆོག་དམངས་ཁྲོད་ཀྱི་འཐུས་མི་ཚོགས་པས་སྙན་ཞུ་ཐེངས་མང་ཕུལ་བ་བརྒྱུད། གནས་སྐབས་རིང་གཏེར་ཁ་སྔོག་འདོན་མཚམས་འཇོག་གནང་ཡོད་ཀྱང་། རྫོང་སྲིད་གཞུང་གིས་ཨ་མཆོག་དམངས་ཁྲོད་ཀྱི་འཐུས་མི་ཚོགས་པ་དེ་ངོས་ལེན་མེད་པ་དང་། ཚོགས་པ་དེ་མེད་པ་བཟོ་དགོས་པའི་བཀའ་རྒྱ་བསྒྲགས་ཡོད་ཀྱང་མི་མང་གིས་དང་ལེན་གནང་མེད་པ་རེད། ཞི་རྒོལ་སྐབས་ཚོ་བ་བརྒྱད་ཀྱི་མི་མང་གིས། ས་གནས་དཔོན་ངན་ཚེ་ཁོ་དང་ཀླུ་འབུམ་ཐར་ཟེར་བ་གཉིས་ཀྱིས་ཁོར་ཡུག་སྲུང་སྐྱོབ་དང་སྤྱི་ཚོགས་འཆམ་མཐུན་ལ་གཏོར་བཤིག་བཏང་སྟེ། གཡོ་ངན་ཧམ་ཟ་བྱས་ནས་ཁྲིམས་འགལ་གྱི་བྱ་སྤྱོད་སྤེལ་ཡོད་སྟབས། ཏང་དང་རྒྱལ་ཁབ་ལ་གཡོ་འགུལ་མེད་པའི་བཅའ་ཁྲིམས་ཤིག་ཡོད་ཚེ་མྱུར་ཏུ་དྲང་བདེན་གྱི་ལམ་སྣེར་འཁྲིད་རོགས་ཞེས་འབོད་སྐུལ་གནང་ཡོད་འདུག གསར་འགོད་པ། པདྨ་མཚོ།

ཁྲིམས་རྩོད་པ་ཀློད་གྲོལ་དགོས་པའི་བསྒྲཊ་གཏམ་སྤེལ།

རྒྱ་གཞུང་གིས་འགྲོ་བ་མིའི་ཐོབ་ཐོབ་ཐང་སྲུང་སྐྱོབ་གནང་མཁན་ཁྲིམས་རྩོད་པ་ཁྲིན་ཅན་ཀང་འཛིན་བཟུང་བྱས་པར་བརྟེན་མཉམ་འབྲེལ་རྒྱལ་ཚོགས་དང་རྒྱ་ནག་གི་ཁྲིམས་རྩོད་པ་ ༡༠༠ ལྷག་གིས་ཁོང་འཕྲལ་དུ་ཀློད་གྲོལ་དགོས་པའི་འབོད་སྐུལ་གནང་འདུག ཁ་སང་ཧོང་ཀོང་རང་དབང་གསར་ཁང་གིས་གནས་ཚུལ་སྤེལ་བ་ལྟར་ན། ཟླ་འདིའི་ཕྱི་ཚེས་ ༣ ཉིན་རྒྱ་ནག་གི་འགྲོ་བ་མིའི་ཐོབ་ཐང་སྲུང་སྐྱོབ་གནང་མཁན་ཁྲིམས་རྩོད་པ་ཁྲིན་ཅན་ཀང་ལགས་ཡུན་ནན་ཞིང་ཆེན་ཅང་ཧོང་ཉེན་རྟོག་ཁང་གིས་འཛིན་བཟུང་བྱས་ཏེ། ད་ལྟའི་ཆར་པེ་ཅིན་དུ་བཀག་ཉར་གྱིས་ཞིབ་བཤེར་བྱེད་བཞིན་ཡོད་པ་དང་། ཕྱི་ཚེས་ ༣ ཉིན་ཁྲིན་ཅན་ཀང་གིས་ཁོ་རང་གི་སྐད་འཕྲིན་དུ། ཁོང་ཚོ་བཀག་ཉར་བྱས་ཏེ་བཟའ་ཟླ་དང་བུ་ཕྲུག་གཉིས་ལ་དཀའ་སྡུག་བཟོས་པ་བརྗེད་ཐབས་མེད་སྐོར་བཤད་ཡོད་པ་དང་། ཕྱི་ཚེས་ ༤ ཉིན་གྱི་མཚན་མོར་ཁྲིམས་རྩོད་པ་ཁྲིན་ཧེ་ཙུན་དང་ཁྲིན་ཅན་ཀང་གཉིས་ཀྱིས་འཁྱུག་ཙམ་རིང་སྐད་ཆ་བྱུང་སྐབས། ཅང་ཧོང་དུ་མེ་མདའ་བཟུང་བའི་ཉེན་རྟོག་པ་བཅུ་གྲངས་ཤིག་གིས་ཁོང་ཚོའི་མཐའ་བསྐོར་ཏེ་བཀག་པ་མ་ཟད། འཛིན་བཟུང་གིས་མངག་གཏོང་ཁང་དུ་འཁྲིད་སོང་སྐོར་འགྲེལ་བརྗོད་བྱས་ཡོད་པ་རེད། དེ་ཡང་ཁྲིམས་རྩོད་པ་རྣམས་ཀྱི་འབོད་སྐུལ་བསྒྲགས་གཏམ་ནང་དུ། ཉེ་སྔོན་འགྲོ་བ་མིའི་ཐོབ་ཐང་གི་ཁྲིམས་རྩོད་པ་ཁྲིན་ཅན་ཀང་ལགས་དང་བཟའ་ཟླ། དེ་བཞིན་ལོ་དྲུག་དང་གསུམ་ལ་སོན་པའི་བུ་གཉིས། གྲོགས་པོ་ཀྲང་པའོ་ཁྲིན་བཟའ་ཟླ་གཉིས་བཅས་ཡུན་ནན་ཞིང་ཆེན་གྱི་ཡུལ་སྐོར་ལྗོངས་རྒྱུའི་ཁུལ་ཅང་ཧོང་ལ་སྤྲོ་འཆམ་དུ་ཕྱིན་སྐབས། རྒྱ་གཞུང་ཉེན་རྟོག་པས་ཁོང་ཚོ་དྲུག་འཛིན་བཟུང་བཀག་ཉར་བྱས་ཡོད་པ་དང་། ཕྱིས་སུ་ཁོང་གི་གྲོགས་པོ་བཟའ་ཚང་གཉིས་ཀློད་གྲོལ་བཏང་ཡོད་ཀྱང་། ཁྲིན་ཅན་ཀང་བཟའ་མི་རྣམས་ཕྱིར་པེ་ཅིན་དུ་འཁྲིད་དེ་བཟའ་ཟླ་བུ་ཕྲུག་ཚོ་ལྟ་སྲུང་འོག་བཞག་པ་དང་། ཁྲིན་ཅན་ཀང་མུ་མཐུད་བཀག་ཉར་གྱིས་ཞིབ་བཤེར་འདྲི་གཅོད་བྱེད་བཞིན་ཡོད་སྟབས། རྒྱལ་སྤྱིའི་ཐོག་ནས་ཁྲིམས་རྩོད་པས་སོ་སོའི་འོས་འགན་ལག་བསྟར་བྱེད་པར་ཉེས་འཛུགས་མི་ཆོག་པ་དང་། རྒྱལ་ནང་སྤྱི་དམངས་འགྲོ་འདུག་རང་དབང་གི་ཐོབ་ཐང་གཞིར་བཟུང་རྒྱ་གཞུང་གིས་འཕྲལ་དུ་ཁོང་ཚོ་ཀློད་གྲོལ་གཏོང་དགོས་པའི་འབོད་སྐུལ་གནང་འདུག ཁ་སང་འཛམ་གླིང་མཉམ་འབྲེལ་རྒྱལ་ཚོགས་འགྲོ་བ་མིའི་ཐོབ་ཐང་ལས་འཛིན་ལྷན་ཚོགས་ཀྱི་མཐོ་རིམ་ཆེད་ལས་བའི་མགྲིན་ཚབ་པ་རཱ་ཝི་ནཱ་ཤམ་ཌ་ས་ནི་(Ravina Shamdasani)ལགས་ཀྱིས། ཁྲིན་ཅན་ཀང་འཛིན་བཟུང་བྱས་པའི་གནད་དོན་གྱི་ཐོག་ནས་རྒྱ་ནག་གཞུང་གིས་འགྲོ་བ་མིའི་ཐོབ་ཐང་སྲུང་སྐྱོབ་གནང་མཁན་ཁྲིམས་རྩོད་པ་དང་མི་མང་ལ་མུ་མཐུད་བཙན་གནོན་བྱེད་བཞིན་ཡོད་པ་གསལ་པོ་ཆགས་པ་དེར་བློ་ཚབ་ཆེན་པོ་ཡོད་པ་དང་། རྒྱ་གཞུང་གིས་ཁྲིམས་རྩོད་པ་ ༧༠༩ ཁྲིམས་འགལ་བཀག་ཉར་དང་མནར་གཅོད་གཏོང་བཞིན་པར་ཐུགས་ཁུར་བྱེད་བཞིན་ཡོད་ལུགས་དང་། རྒྱ་གཞུང་གིས་རྒྱལ་སྤྱིའི་འགྲོ་བ་མིའི་ཐོབ་ཐང་སྲུང་སྐྱོབ་ཀྱི་འོས་འགན་ལ་བརྩི་བཀུར་དང་། དྲང་བདེན་གྱི་ཐོག་ནས་གནད་དོན་ཐག་གཅོད་དགོས་པའི་འབོད་སྐུལ་གནང་འདུག ཁྲིམས་རྩོད་པ་ཁྲིན་ཅན་ཀང་ལགས་ཀྱིས་འདས་ལོའི་ཕྱི་ཟླ་ ༡༢ ནང་བཀག་ཉར་འོག་ཡོད་པའི་རྒྱ་ནག་གི་འགྲོ་བ་མིའི་ཐོབ་ཐོབ་སྲུང་སྐྱོབ་གནང་མཁན་ཁྲིམས་རྩོད་པ་ཞེ་ཡང་ལགས་ཀྱི་སྲུང་སྐྱོབ་ཁྲིམས་རྩོད་པ་བྱས་ཡོད་པ་མ་ཟད། ཧུའུ་ནན་ཉེན་རྟོག་པས་ཞེ་ཡང་ལགས་ལ་རྡུང་རྡེག་མནར་གཅོད་བཏང་བའི་སྐོར་བཅར་འདྲི་བྱས་ཏེ་བརྒྱུད་ལམ་དུ་བཀྲམ་པར་བརྟེན། རྒྱ་ནག་གཞུང་ནས་བཙན་དབང་གིས་ཁོང་གི་ཁྲིམས་རྩོད་པའི་ཐོབ་ཐང་མཚམས་འཇོག་བྱེད་དུ་བཅུག་སྟེ་ཐེངས་མང་པོར་འཇིགས་སྐུལ་བྱས་ཡོད་པས། ད་ལན་ཁོང་འཛིན་བཟུང་བྱས་རྗེས་འགྲོ་བ་མིའི་ཐོབ་ཐང་སྲུང་སྐྱོབ་གནང་མཁན་ཁྲིམས་རྩོད་པ་ ༡༥༠ ཙམ་དང་། འདས་ལོར་རྒྱ་གཞུང་གིས་སྔ་གཞུག་ཏུ་འཛིན་བཟུང་བཙོན་འཇུག་བྱས་པའི་འགྲོ་བ་མིའི་ཐོབ་ཐང་སྲུང་སྐྱོབ་གནང་མཁན་ཁྲིམས་རྩོད་པ་ ༧༠༠ ལྷག་གི་ཁྱིམ་མི་དང་། མི་མང་བཅས་ཀྱིས་རྒྱ་གཞུང་གིས་ཁྲིན་ཅན་ཀང་ལ་ཉེས་འདོགས་འཁོན་ལན་སློག་གི་ཡོད་པའི་སེམས་ཚབ་གནང་བཞིན་ཡོད་འདུག     གསར་འགོད་པ། པདྨ་མཚོ།      

རྒྱ་གར་སློབ་གྲྭ་ཁག་གི་བསླབ་གཞིའི་ནང་སངས་རྒྱས་ཆོས་ཀྱི་བསླབ་བྱ་འགོད་འཆར།

རྒྱ་གར་ཤེས་ཡོན་བློན་ཆེན་གྱིས་གཞི་རིམ་སློབ་གྲྭའི་འཛིན་གྲྭ་མཐོ་དམའ་བར་གསུམ་ཚང་མའི་བསླབ་གཞིའི་ནང་སངས་རྒྱས་ཆོས་ཀྱི་བསླབ་བྱ་འགོད་རྒྱུ་གཏན་ཁེལ་ཡིན་ཞེས་གསུངས། ཟླ་འདིའི་ཚེས་ ༡༠ ཉིན་རྒྱ་གར་གྱི་རིག་གཞུང་ལྷན་ཁང་གི་གོ་སྒྲིག་འོག སངས་རྒྱས་ཀྱི་འཁྲུངས་སྐར་སྲུང་བརྩི་ཞུས་ཡོད་པ་དང་། ཤེས་ཡོན་བློན་ཆེན་སྐུ་ཞབས་པྲཀཤ་ཇཝེཏ་ཀར་(Prakash Javadekar)མཆོག་གིས། སངས་རྒྱས་བཅོམ་ལྡན་འདས་ཀྱི་ཆོས་ཀྱི་བསླབ་བྱ་ནི་བདག་ཉིད་ཆེན་པོ་གྷན་དྷིའི་བསླབ་བྱ་བཞིན་མི་ཚེའི་དམིགས་འདུན་(Ideas of Life)ཞིག་ཡིན་ཞེས་དང་། ཆབ་སྲིད་ཀྱིས་ང་ཚོར་མི་ཚེ་སྐྱེལ་བའི་མཐུན་རྐྱེན་སྐྲུན་པ་དང་། སངས་རྒྱས་བཅོམ་ལྡན་འདས་ཀྱི་ཆོས་ཀྱི་བསླབ་བྱས་མི་ཚེ་ཅིའི་ཕྱིར་སྐྱེལ་བ་དང་། མི་ཚེ་ཇི་ལྟར་སྐྱེལ་ཚུལ་གྱི་ལམ་སྟོན་གནང་གི་ཡོད་པར་བརྟེན། སློབ་གྲྭའི་བསླབ་གཞིའི་སློབ་ཚན་གྱི་ཁོངས་སུ་འཇུག་རྒྱུ་ཧ་ཅང་གལ་ཆེན་པོ་ཡིན་ཞེས་གསུངས། ཁོང་གིས་ད་དུང་ང་ཚོས་སངས་རྒྱས་བཅོམ་ལྡན་འདས་ཀྱི་ཆོས་ཀྱི་བསླབ་བྱ་གཞི་རིམ་སློབ་གྲྭའི་འཛིན་གྲྭ་མཐོ་དམན་བར་གསུམ་ཚང་མར་ཁྱབ་ཐུབ་པ་བྱས་ཏེ། ཕྱིས་འབྱུང་ལས་གནས་ཐོབ་ཐུབ་པ་ཙམ་མ་ཡིན་པར། ཤེས་ཡོན་གྱི་ངོ་བོ་ཆ་ཚང་བ་ཞིག་འགྲུབ་ཐུབ་པ་བྱ་རྒྱུ་དང་། སངས་རྒྱས་ཀྱི་བསླབ་བྱས་མི་ཚེར་ལམ་བུ་ཕྱིན་ཅི་མ་ལོག་པ་སྟོན་གྱི་ཡོད་པར་བརྟེན། སློབ་ཚན་ནང་ངེས་པར་གཏན་འབེབས་ཞུ་ངེས་ཡིན་ཞེས་བརྗོད། འཁྲུངས་སྐར་གྱི་མཛད་སྒོ་དེར་ནང་པའི་ལྟ་གྲུབ་མཁས་དབང་སྐུ་ཞབས་ཨེ་སེ་ཨར་བྷ་ཊ་(S R Bhatt)མཆོག་ལ་ཆེ་བསྟོད་ཞུས་པ་དང་། ཤེས་ཡོན་བློན་ཆེན་མཆོག་གིས་སློབ་ཕྲུག་རྣམས་ལ་ཤེས་བྱ་དང་ལས་རིགས་ཀྱི་ལག་རྩལ་མཁོ་སྤྲོད་བྱས་སྟབས། ཤེས་ཡོན་གྱི་ཆ་ཤས་ཙམ་འགྲུབ་ཐུབ་པ་བྱུང་བ་ལས། ཤེས་ཡོན་གྱི་དགོས་དམིགས་དངོས་འགྲུབ་ཐུབ་པ་བྱུང་མེད་ཅེས་ནན་བརྗོད་གནང་བ་དང་། ཤེས་ཡོན་གྱི་དགོས་དམིགས་དངོས་ནི། མི་བཟང་པོ་ཞིག་སྐྱེད་སྲིང་བྱེད་ཐུབ་པ་བྱ་རྒྱུ་དེ་ཡིན་ཞེས་བརྗོད། མཛད་སྒོར་ཆེད་ཕེབས་གནང་བའི་རིག་གཞུང་བློན་ཆེན་སྐུ་ཞབས་མ་ཧེ་ཤ་ཤར་མ་(Mahesh Sharma)མཆོག་གིས་ཀྱང་། སངས་རྒྱས་ཀྱི་བསླབ་བྱ་ནི་ད་ལྟའི་དུས་ཚོད་དང་ཡང་འབྲེལ་བ་ཡོད་པ་ཞིག་ཡིན་པ་མ་ཟད། ཁོང་གི་ཆོས་ནི་ཚན་རིག་དང་མཐུན་པ་ཞིག་ཡིན་ཞེས་བརྗོད། ནང་སྲིད་བློན་པོ་སྐུ་ཞབས་ཀི་རེན་རི་ཇི་ཇུ་(Kiren Rijiju)མཆོག་གིས་ཀྱང་། གལ་ཏེ་རྒྱ་གར་གྱིས་སངས་རྒྱས་ཀྱི་ཆོས་ཀྱི་བསླབ་བྱ་ལག་ལེན་དུ་འགེལ་ཐུབ་པ་བྱུང་ན། འཛམ་གླིང་འདིའི་མགོ་འདྲེན་བྱེད་ཐུབ་ངེས་ཡིན་ལ། རྒྱ་གར་ནི་སངས་རྒྱས་ཀྱི་འཁྲུངས་ཡུལ་ཡིན་པར་བརྟེན། འཛམ་གླིང་གི་མི་རྣམས་ཀྱིས་དེ་ལྟར་རེ་བ་ཡང་བྱེད་ཀྱིན་ཡོད་ཅེས་བརྗོད། པི་ཏི་ཨའེ་(Press Trust of India)གསར་ཁང་གིས་སྤེལ་བ་སྐལ་ལྡན་གྱིས་བསྒྱུར།

ཆོས་དཔོན་ཕོབ་ལ་མཇལ་རྗེས་ཊོམ་ཕུའི་ཞི་བདེའི་ཆོད་སེམས་ཇེ་བརྟན་དུ་གྱུར།

ཡེ་ཤུ་ཆོས་དཔོན་ཕོབ་མཆོག་གིས་སྲིད་འཛིན་ཊོམ་ཕུ་མཆོག་ལ་འཛམ་གླིང་ཞི་བདེའི་ཉིན་མོའི་གསུང་འཕྲིན་དང་ཁོར་ཡུག་སྲུང་སྐྱོབ་ཀྱི་ལྗགས་རྩོམ་གསོལ་རས་སུ་གནང་བ་མ་ཟད། ཞི་བདེ་ཡར་སྐུལ་གནང་མཁན་ཞིག་ཏུ་འགྱུར་བའི་ཐུགས་སྨོན་དང་བཅས་ཨོ་ལིབ་སྡོང་ཕྲུག་གསུམ་གནང་། ཁ་སང་ཕྱི་ཚེས་ ༢༤ ཉིན་ཡེ་ཤུ་ཆོས་དཔོན་ཕོམ་མཆོག་དང་ཨ་རིའི་སྲིད་འཛིན་ཊོམ་ཕུ་མཆོག་རྣམ་གཉིས་ནས་ཨི་ཊ་ལིའི་རྒྱལ་ས་རོམ་གྱི་ཝི་ཊི་ཁན་དུ་མཇལ་མོལ་ཐེངས་དང་པོ་གནང་ཡོད་པ་དང་། དབུ་འཁྲིད་རྣམ་གཉིས་ནས་ཁོར་ཡུག་སྲུང་སྐྱོབ་དང་སྐྱབས་བཅོལ་བའི་དཀའ་སྡུག དབུལ་ཕོངས་སྐྱོབ་གསོ། དེ་བཞིན་དཀྱིལ་ཤར་ཁ་ཆེའི་ཡུལ་གྲུ་ཁག་ནང་ཡོད་པའི་ཡེ་ཤུ་ཆོས་པར་སྲུང་སྐྱོབ་སོགས་ཀྱི་བརྗོད་གཞིའི་འོག་བཀའ་མོལ་གནང་ཡོད་འདུག་ལ། དེ་བཞིན་ཊོམ་ཕུ་མཆོག་ནས་ཨི་ཊ་ལིའི་སྲིད་འཛིན་སིར་གྷོ་མཱ་ཊི་རི་ལཱ་ (Sergio Mattarella) དང་སྲིད་བློན་ཕོ་ལོ་གྷན་ཊི་ལོ་ནི་(Paolo Gentiloni)ལགས་གཉིས་ལའང་མཇལ་མོལ་གནང་། ཆོས་དཔོན་ཕོབ་མཆོག་གི་ཐུགས་སྐུལ་བཞིན་སྲིད་འཛིན་ཊོམ་ཕུ་མཆོག་གིས་ཨ་རིའི་སྲིད་འཛིན་གྱི་འགན་དབང་བེད་སྤྱད་དེ་འཛམ་གླིང་ཡོངས་ལ་ཞི་བདེ་བསྐྲུན་ཐབས་བྱ་རྒྱུ་ཁས་ལེན་གནང་ཡོད་པ་རེད། རྒྱལ་སྤྱིའི་གསར་འགྱུར་བརྒྱུད་ལམ་ཁག་ནས་གནས་ཚུལ་སྤེལ་བ་ལྟར་ན། ཐོག་མར་མཇལ་སྐབས་ནམ་རྒྱུན་ཆོས་དཔོན་མཆོག་ནས་དབུ་འཁྲིད་གཞན་དང་མཇལ་མོལ་སྐབས་དང་མི་འདྲ་བར་ཐུགས་དེ་ཙམ་མཉེས་པོ་མེད་པའི་རྣམ་འགྱུར་བྱུང་ཡོད་ཀྱང་། ཁོང་རྣམ་གཉིས་ནས་ཟུར་དུ་བཀའ་མོལ་གནང་སྐབས། ཆོས་དཔོན་ཕོབ་མཆོག་ནས་ཞལ་འཛུམ་ཤིག་ཤིག་གིས་བཀའ་མོལ་གནང་བ་དང་ཊོམ་ཕུ་མཆོག་ལ་སྐུ་རྩེད་ཡང་གནང་ཡོད་འདུག མཇལ་མོལ་གྲུབ་མཚམས་སྲིད་འཛིན་ཊོམ་ཕུ་མཆོག་ནས་ཆོས་དཔོན་མཆོག་ལ་མི་རིགས་ནག་པོའི་རང་དབང་འཐབ་རྩོད་པ་དམ་པ་མར་ཊིན་ལུ་ཊིར་ཁིན་(Martin Luther King)མཆོག་གི་ཕྱག་དཔེ་དུམ་པ་གཅིག་ཕུལ་ཡོད་པ་དང་། ཕོབ་མཆོག་ནས་ཁོང་གིས་འཛམ་གླིང་ཞི་བདེའི་ཉིན་མོར་གནང་བའི་གསུང་འཕྲིན་ཞིག་དང་། ཁོར་ཡུག་སྲུང་སྐྱོབ་དགོས་པའི་སྐོར་གྱི་ལྗགས་རྩོམ་མཚན་རྟགས་བསྐྱོན་པ་ཞིག་གསོལ་རས་སུ་གནང་ཡོད་པ་མ་ཟད། ཨོ་ལིབ་སྡོང་པོ་(Olive Tree)ཆུང་ཆུང་གསུམ་གནང་སྟེ། ཁྱེད་རང་ཨོ་ལིབ་སྡོང་པོ་ལྟར་གྱུར་ཏེ་ཞི་བདེ་བསྐྲུན་པའི་རེ་བ་ཡོད། ཅེས་གསུངས་ཡོད་པ་དང་། ཊོམ་ཕུ་ཡིས་ང་ཚོས་ཞི་བདེ་ཅུང་ལོངས་སུ་སྤྱོད་ཐུབ་པ་ (We can use some peace) རེད། ཅེས་བཀའ་ལན་གནང་འདུག ཊོམ་ཕུ་མཆོག་གི་ཡུ་རོབ་གླིང་གི་ཐོག་མའི་གཟིགས་སྐོར་འདིའི་ནང་བཟའ་ཟླ་མི་ལཱ་ནི་ཡ་(Melania)དང་བུ་མོ་ཨ་ཝིན་ཁཱ་(Ivanka)ཁྱོ་ཤུག་གཉིས། རྒྱལ་སྲིད་དྲུང་ཆེ་རག་སི་ཊི་ལིར་སོན་(Rex Tillerson)། རྒྱལ་སྲུང་སློབ་སྟོན་པ་མག་མཱ་སི་ཊིར་(HR McMaster)སོགས་མཉམ་ཕེབས་གནང་ཡོད་པ་དང་། ལྕམ་མི་ལཱ་ནི་ཡ་ཊོམ་ཕུ་ལགས་ནི་ཡེ་ཤུ་རྣམ་དག་ཆོས་ལུགས་ཀྱི་རྗེས་འཇུག་པ་ཞིག་ཡིན་སྟབས། ཆོས་དཔོན་མཆོག་དང་ཕྱག་འཇུ་གནང་སྐབས་མོ་རང་གི་ཕྲེང་བར་བྱིན་གྱིས་བརླབ་པའི་གསོལ་འདེབས་ཞུས་ཡོད་པ་རེད། སྐབས་དེར་ཕོབ་མཆོག་གིས་ཁྱེད་ཀྱིས་ཁྱོ་ག་ལ་ཞལ་ལག་ག་རེ་ཕུལ་བ་ཡིན། ཕོ་ཊི་ཁ་(potica)ཕུལ་ཡིན་པས་ཞེས་བཀའ་འདྲི་གནང་། ཕོ་ཊི་ཁ་ཟེར་བ་དེ་ལྕམ་མི་ལཱ་ནི་ཡའི་ཕ་ཡུལ་སི་ལོ་ཝེ་ནི་ཡའི་སྒོང་སོབ་མངར་ཟས་ཤིག་ཡིན་ལ། ཆོས་དཔོན་ཕོབ་མཆོག་མངར་ཟས་དེ་ལ་ཐུགས་མཉེས་པོ་ཡོད་པར་བརྗོད། ཁ་སང་ཨི་ཊ་ལི་ནང་གི་གཟིགས་སྐོར་གྲུབ་རྗེས། བྷར་ཛིལ་ནང་ཕེབས་ཏེ་སྦེལ་ཇམ་གྱི་རྒྱལ་པོ་དང་རྒྱལ་མོར་མཇལ་འཕྲད་གནང་ཡོད་པ་དང་། དེ་བཞིན་བྱང་ཆིངས་སྒྲིག་འཛུགས་ (NATO)དང་ཡུ་རོབ་མཉམ་འབྲེལ་གྱི་མཐོ་རིམ་དཔོན་རིགས་བཅས་ལ་མཇལ་མོལ་གནང་རྒྱུ་ཡིན་སྟབས། བྷར་ཛིལ་ནང་མི་མང་འདུ་འཛོམས་ཀྱིས་ཊོམ་ཕུ་ལ་ངོ་རྒོལ་སྐད་འབོད་རྒྱག་བཞིན་ཡོད་འདུག གསར་འགོད་པ། པདྨ་མཚོ།

ངོ་དེབ་ཚང་གིས་དྲུག་བཞིའི་དོན་རྐྱེན་གླེང་འདོད་མེད་པ་ཨ་ཡིན།

ཕྱི་ཟླ་ ༦ ཚེས་ ༤ བསླེབ་ལ་ཉེ་བ་དང་བསྟུན་ཏེ་ཧོང་ཀོང་གི་དགེ་རྒན་ཞིག་གིས་ངོ་དེབ་སྟེང་དེ་འབྲེལ་གྱི་གནས་ཚུལ་བཀོད་པ་ངོ་དེབ་ཚང་གིས་བཀག་སྡོམ་བྱས་པ་དེར་སྤྱི་ཚོགས་ནང་གླེང་གཞི་ཆེན་པོ་ཆགས་ཡོད། ཟླ་འདིའི་ཚེས་ ༢༩ ཉིན། དེང་སྐབས་ཁྱབ་རྒྱ་ཆེ་ཤོས་ཀྱི་སྤྱི་ཚོགས་བརྒྱུད་ལམ་ངོ་དེབ་ཀྱིས་རྒྱ་ནག་གི་ ༡༩༨༩ ལོའི་གནམ་བདེ་སྒོ་མོ་ཆེའི་དོན་རྐྱེན་སྐོར་གྱི་འདྲ་པར་ཞིག་བརྒྱུད་ལམ་དེའི་དམིགས་བསལ་པར་སྒྲོམ་སྟེང་བཀོད་པ་བཀག་སྡོམ་བྱས་ཡོད་པ་དང་། རྗེས་སུ་བསྐྱར་དུ་པར་དེ་བཀག་པ་ནི་ཁོང་ཚོར་ནོར་འཁྲུལ་ཤོར་ཡོད་སྐོར་བརྗོད་དེ་དགོངས་སེལ་ཞུས་འདུག ངོ་དེབ་པར་སྒྲོམ་གྱི་རྩ་དོན་ལྟར་ན་ངོ་དེབ་བེད་སྤྱོད་གཏོང་མཁན་ཚོས་པར་ཐོག་ནས་གནད་དོན་ཞིག་ལ་རྒྱབ་སྐྱོར་བྱེད་པའི་ཐོབ་ཐང་ཡོད་པ་དང་། ཐེངས་འདིའི་འདྲ་པར་དེའི་སྟེང་རྒྱ་ནག་གི་ ༡༩༨༩ ལོའི་གནམ་བདེ་སྒོ་མོ་ཆེའི་ཞི་རྒོལ་བ་ཚོར་དྲང་བདེན་གྱི་ཐག་གཅོད་དགོས་པ་དང་། རྒྱ་ནག་དམར་ཤོག་ཚོགས་པས་རྒྱ་ནག་ནང་སྲིད་དབང་སྒེར་འཛིན་མཚམས་འཇོག་དགོས་པ་བཅས་ཀྱི་འབོད་སྐུལ་ཞུ་ཚིག་བཀོད་ཡོད་པ་རེད། ཟླ་འདིའི་ཚེས་ ༢༦ ཉིན་གྱི་ཕྱི་དྲོའི་ཆུ་ཚོད་ ༥ བའི་སྟེང་། ཧོང་ཀོང་རྒྱལ་ཡོངས་དགེ་རྒན་མཐུན་ཚོགས་ཀྱི་ཚོགས་གཙོ་སྐུ་ཞབས་ཧྥོ་ཅང་ཆཱང་(Fung Ka-keung)ལགས་ཀྱིས་རང་ཉིད་ཀྱིས་ཇུས་འགོད་བྱས་བའི་འདྲ་པར་དེ་ངོ་དེབ་ཀྱི་དམིགས་བསལ་པར་སྒྲོམ་ཁོངས་སུ་སྤེལ་བར། ཆུ་ཚོད་ ༢༤ རྗེས་སུ་ངོ་དེབ་ཀྱིས་ཡི་གེ་ཞིག་འབྱོར་ཏེ། དྲ་པར་དེ་ངོ་དེབ་ཀྱི་རྩ་བའི་སྲིད་བྱུས་ལ་འགལ་ཡོད་པ་མ་ཟད། པར་དེས་མི་སྒེར་བའམ་ཚོགས་སྡེ་ཞིག་གམ། ཡང་ན་རྒྱལ་ཁབ་ཅིག་ལ་མཐོང་ཆུང་བྱས་ཡོད་པའི་རྒྱུ་མཚན་བགྲངས་ཏེ་ངོས་ལེན་བྱས་མེད། ཕྱི་ཚེས་ ༢༧ ཉིན་སྐུ་ཞབས་ཧྥོ་ལགས་ཀྱིས་འདྲ་པར་དེར་བཅོས་བསྒྱུར་བཏང་སྟེ་ངོ་དེབ་ཀྱིས་ངོས་ལེན་བྱེད་པར་བསྐྱར་དུ་རེ་བ་བརྒྱབ་ཡོད་ཀྱང་། ངོ་དེབ་ཀྱིས་ཞིབ་འཇུག་བྱེད་རྒྱུ་ཡིན་སྐོར་བརྗོད་དེ་སྤེལ་མེད་པ་རེད། སྐུ་ཞབས་ཧྥོ་ལགས་ཀྱི་འདྲ་པར་གཉིས་བ་དེའི་སྟེང་། ལཱ་སྒྲོན་ཞིག་དང་ལྷན་དུ་ “དྲུག་པའི་ཚེས་ ༤ བརྗེད་མི་ཉན་” ཞེས་བྲིས་ཡོད་པ་རེད། སྤྱི་ཚོགས་དཔྱད་ཞིབ་པ་འགས་ངོ་དེབ་ཀྱིས་ཆབ་སྲིད་ཀྱི་ཀུན་སློང་ཞིག་ཁྱེར་ཏེ་ཐག་གཅོད་དེ་ལྟར་བྱས་པ་ཡིན་མིན་ལ་དོགས་འདྲི་མང་པོ་བཏང་བ་དང་། གནས་ཚུལ་དེ་གསར་ལམ་ཁག་ཏུ་ཤུགས་ཆེན་པོ་བཏོན་པ་བཅས་ལ་བརྟེན་ཏེ་ངོ་དེབ་ཀྱིས་དགོངས་སེལ་ཞུས་ཡོད་པ་རེད། ངོ་དེབ་ཀྱི་མགྲིན་ཚབ་པས་ “ང་ཚོ་ནོར་འཁྲུལ་ཤོར་ཏེ་འདྲ་པར་དེ་བཀག་པར་དགོངས་དག་ཞུ་རྒྱུ་ཡིན་”ཞེས་བརྗོད་དེ་འདྲ་པར་དེ་ངོ་དེབ་ནང་སྤེལ་ཆོག་པ་བཟོས་ཡོད་ཀྱང་། སྐུ་ཞབས་ཧྥོ་ལགས་ཀྱིས་ “ངོ་དེབ་ལས་ཁངས་ནས་དགོངས་དག་ཞུས་བ་ཙམ་གྱིས་མི་ཆོག་པར། ངས་པར་སྒྲོམ་གཞན་ཞིག་ངོ་དེབ་ནང་བསྐུར་ཡོད་ཀྱང་། ད་དུང་ངོས་ལེན་མི་བྱེད་པ་དེར་གསལ་བཤད་བྱེད་དགོས་” ཞེས་དང་། སྐུ་ཞབས་ཧྥོ་ལགས་ཀྱིས་མུ་མཐུད་ “ངས་འདྲ་པར་དེ་ཐོག་མ་ཐེངས་གཅིག་ལ་ངོ་དེབ་ནང་ཡར་འཇུག་བྱས་ཀྱང་ངོས་ལེན་བྱས་མ་སོང་། ངས་ཐོག་མ་ང་རང་གི་གློག་ཀླད་ཀྱི་སྐྱོན་ཞིག་དང་། ཡང་ན་འདྲ་པར་བཟོ་སྟངས་ཀྱི་སྐྱོན་ཞིག་ཡིན་ཤག་བྱས་ཏེ་བཞག་པ་ཡིན། འོན་ཀྱང་། འདྲ་པར་དེར་དངོས་ཡོད་གནས་ཚུལ་གཞིར་བཞག་གི་རྩ་དོན་རྒྱབ་ལྗོངས་ཤིག་ཡོད་སྟབས། དེ་ཡང་དང་བསྐྱར་དུ་བཀག་སྡོམ་བྱས་ན་མི་མང་པོ་ཞིག་གིས་འདྲ་པར་དེར་ཆབ་སྲིད་ཀྱི་ཀུན་སློང་ངན་པ་ཡོད་པར་དོགས་པ་ཟ་སྲིད་པ་རེད། ཅེས་བརྗོད་ཡོད། ད་ལྟ་འདྲ་པར་དེ་ངོ་དེབ་ནང་མི་གྲངས་ ༡༠༠༠ ལྷག་གིས་སོ་སོའི་མགོ་པར་རུ་བཞག་སྟེ། ༡༩༨༩ ལོའི་ཟླ་ ༦ ཚེས་ ༤ ཉིན་པེ་ཅིན་གནམ་བདེ་སྒོ་མོ་ཆེའི་དོན་རྐྱེན་ལ་རྒྱབ་སྐྱོར་བྱེད་བཞིན་ཡོད་པ་དང་། གནམ་བདེ་སྒོ་མོ་ཆེའི་དོན་རྐྱེན་བྱུང་སྟེ་ལོ་ངོ་ ༢༠ འཁོར་གྱི་ཡོད། དོན་རྐྱེན་དེའི་ཁྲོད་རྒྱ་ནག་གི་ས་གནས་འདྲ་མིན་ནས་ཕེབས་པའི་སློབ་ཕྲུག་མང་པོ་དམར་གསོད་བཏང་ཡོད་པ་དང་། དོན་རྐྱེན་དེ་ད་ལྟའང་རྒྱ་ནག་མི་མང་གི་སེམས་ནས་བརྗེད་དཀའ་བའི་རྨ་ཁ་ཞིག་ཆགས་ཡོད། རྒྱ་ནག་གཞུང་གིས་ད་བར་གནམ་བདེ་སྒོ་མོ་ཆེའི་དོན་རྐྱེན་དང་འབྲེལ་བའི་དེབ་དང་བརྙན། དྲ་རྒྱ་དང་ཡིག་ཆ་སོགས་བཀག་སྡོམ་དང་རྩ་མེད་བཟོ་བཞིན་ཡོད་པ་མ་ཟད། དོན་རྐྱེན་དེའི་ནང་མི་ག་ཚོད་ཀྱི་ཚེ་སྲོག་ཤོར་བའང་ཁ་གསལ་བཟོས་མེད། རྒྱལ་སྤྱིའི་རང་དབང་གི་ཚོགས་སྡེ་ཁག་གིས་སྐབས་དེར་ཉུང་མཐར་མི་ ༡༠༠༠ ལས་བརྒལ་བའི་ཚེ་སྲོག་ཤོར་ཡོད་པར་ངོས་འཛིན་བྱེད་བཞིན་ཡོད། རྒྱ་ནག་གཞུང་གིས་ ༢༠༠༩ ལོར་ནས་ངོ་དེབ་བཀག་སྡོམ་བྱས་ཡོད་ཀྱང་། དྲ་རྒྱའི་བརྒྱུད་ལམ་ཆེ་ཤོས་ངོ་དེབ་གསར་བཟོ་བྱེད་མཁན་སྐུ་ཞབས་མཱག་རྫ་ཁར་བྷགི་(Mark Zuckerberg)ལགས་ཀྱིས་རྒྱ་ནག་ནང་ངོ་དེབ་བསྐྱར་དུ་བེད་སྤྱོད་གཏོང་ཐུབ་པར་རེ་བ་རྒྱག་གི་ཡོད་པ་རེད།
རྒྱ་གར་ཉེན་རྟོག་པས་ལོ་ངོ་ ༩༠༠
ལྷག་གི་སྐུ་བརྙན་རྐུ་མ་འཛིན་བཟུང་བྱས།

ཁ་སང་རྒྱ་གར་ཉེན་རྟོག་པས་ལྡི་ལི་བོད་སྒར་སངས་རྒྱས་གླིང་དུ་བོད་རིགས་ཁྱོ་ག་སྐྱེས་དམན་གཉིས་འཛིན་བཟུང་བྱས་ཡོད་ཅིང་། ཁོ་གཉིས་ཀྱིས་བདུན་ཕྲག་སྔོན་མར་རྟ་དབང་བསམ་ཡས་གླིང་དགོན་པའི་གཏེར་སྟོན་པདྨ་གླིང་པའི་སྐུ་བརྙན་བརྐུས་ཡོད་འདུག རྒྱ་གར་ཧིན་རྡུ་སི་ཐན་དུས་བབ་གསར་ཁང་གིས་གནས་ཚུལ་སྤེལ་བ་ལྟར་ན། ཕྱི་ཟླ་ ༥ ཚེས་ ༣༡ ཉིན་བོད་མི་གཉིས་ཀྱིས་མོན་རྟ་དབང་སངས་རྒྱས་གླིང་དགོན་པའི་ལོ་ངོ་ ༩༠༠ ལྷག་གི་ལོ་རྒྱུས་ཡོད་པའི་གཏེར་སྟོན་པདྨ་གླིང་པའི་སྐུ་འདྲ་ཞིག་བརྐུས་ཏེ། ཁ་སང་ལྡི་ལི་བོད་སྒར་བསམ་ཡས་གླིང་དུ་བཙོང་རྩིས་བྱས་སྐབས་རྒྱ་གར་ཉེན་རྟོག་འཛིན་བཟུང་བྱས་ཡོད་འདུག ངག་དབང་བརྩོན་འགྲུས་ཟེར་བའི་ཁྱོ་ག་ཞིག་དང་། བློ་བཟང་དགའ་སྐྱིད་ཤར་པ་ཟེར་བའི་བུད་མེད་ཅིག་གིས། ཁ་སང་ལྡི་ལི་བོད་སྒར་བསམ་ཡས་གླིང་དུ་གཏེར་སྟོན་པདྨ་གླིང་བའི་སྐུ་བརྙན་དེར་ཧིན་སྒོར་འབུམ་ ༡༤༠ བྱས་ཏེ་བཙོང་རྩིས་བྱས་སྐབས། ཉོ་མཁན་གྲས་སུ་གཏེར་སྟོན་པདྨ་གླིང་པར་དད་འདུན་ཤུགས་དྲག་ཡོད་མཁན་ཞིག་ཡོད་པ་དེས་རྒྱ་གར་ཉེན་རྟོག་པར་ཞུ་གཏུག་བྱས་ཏེ་རྐུན་མ་དེ་གཉིས་འཛིན་བཟུང་བྱས་ཡོད་འདུག ངག་དབང་བརྩོན་འགྲུས་ཟེར་བ་དེ་ ༢༠༠༩ ལོ་ཡས་མས་ཤིག་ལ་བོད་ནས་གསར་དུ་འབྱོར་ཞིང་། ཕྱིས་སུ་ཧི་མ་ཅལ་གྱི་དྷ་རམ་ས་ལ་སོགས་སུ་བསྡད་མྱོང་ཡོད་པ་དང་། ༢༠༡༡ ལོར་རྟ་དབང་དགོན་པའི་བླ་མ་(སྤྱི་བ།)ཡི་བུ་མོར་ཆང་ས་བརྒྱབ་ཡོད་འདུག ལྡི་ལིའི་ཉེན་རྟོག་ཁང་གིས་བརྗོད་པ་ལྟར་ན། ངག་དབང་བརྩོན་འགྲུས་དང་རྟ་དབང་དགོན་པའི་སྤྱི་བའི་བུ་མོ་གཉིས་གཉེན་འཐོར་བྱས་ཏེ་ཟླ་འགའ་ལས་ཕྱིན་མེད་པ་དང་། ངག་དབང་བརྩོན་འགྲུས་ཀྱིས་སྔོན་ཆད་སྤྱི་པའི་ཁྱིམ་དུ་ལས་ཀ་བྱས་ཏེ་རྒྱུས་མངའ་ཡོད་སྟབས། ཕྱོགས་གཅིག་ནས་སྐུ་འདྲ་དེ་བརྐུས་ཏེ་ཁོ་ཚང་ལ་འཁོན་ལན་སློག་འདོད་དང་། ཕྱོགས་གཉིས་ནས་སྐུ་ཉེན་དེ་རྩ་ཆེན་པོ་ཞིག་ཡིན་པ་ཧ་གོ་ཡོད་སྟབས་རང་ཉིད་ལ་དངུལ་མང་པོ་ཞིག་རེག་པར་རེ་བ་བརྒྱབ་པ་ཡིན་འདུག སངས་རྒྱས་གླིང་དགོན་པའི་གཏེར་སྟོན་པདྨ་གླིང་བའི་སྐུ་འདྲ་དེ་དུས་རབས་ ༡༢ བའི་ནང་གི་སྐུ་རྟེན་ཞིག་ཡིན་པ་དང་། སྐུ་རྟེན་དེ་ཚེས་བཟང་དུས་བཟང་ལ་མ་གཏོགས་ཕྱིར་འདོན་སྲོལ་མེད་པར། ནམ་རྒྱུན་དགོན་པའི་སྤྱི་པའི་ཁྱིམ་དུ་ཉར་ཡོད་འདུག ངག་དབང་བརྩོན་འགྲུས་དང་ཁོ་བོའི་ད་ལྟའི་དགའ་རོགས་བློ་བཟང་དགའ་སྐྱིད་ཤར་པ་གཉིས་ཀྱིས་ཟླ་སྔོན་མའི་ཚེས་ ༣༡ ཉིན་གྱི་མཚན་མོར། སངས་རྒྱས་གླིང་གི་སྤྱི་བ་དང་ཁོ་བོའི་ནང་མི་རྣམས་ས་གནས་གཞན་ཞིག་ལ་གུང་སེང་དུ་ཕྱིན་པའི་ཤུལ་དུ། ཁོང་ཚང་གི་སྒེའུ་ཁུང་བཅག་སྟེ་གཏེར་སྟོན་པདྨ་གླིང་པའི་སྐུ་འདྲ་དང་མནབ་བཟའ་བཅས་བརྐུས་ཡོད་པ་དང་། སྐབས་དེར་ཁང་སྲུང་རྨོ་མོ་ཞིག་ཡོད་ཀྱང་ཧ་གོ་མེད་པ་རེད། རྒྱ་གར་གྱི་བརྒྱུད་ལམ་ཁག་ཏུ། ངག་དབང་བརྩོན་འགྲུས་ཟེར་བ་དེ་སྔོན་ཆད་བལ་ཡུལ་ཤེལ་དཀར་དགོན་པའི་གྲྭ་བ་ཡིན་པ་དང་། ཁོའི་རྐུན་རོགས་བློ་བཟང་དགའ་སྐྱིད་ཟེར་བ་དེའང་བལ་ཡུལ་འཕགས་ཤིང་ཨ་ནེ་དགོན་པ་ཞིག་གི་བཙུན་མ་ཡིན་འདུག རྟ་དབང་དགོན་པའི་ལོ་རྒྱུས་རང་བཞིན་ཅན་གྱི་སྐུ་བརྙན་དེ་རྐུ་ལ་ཤོར་རྗེས་རྟ་དབང་ཁུལ་གྱི་མང་ཚོགས་ནང་ཟིང་ཆ་ཆེན་པོ་བྱུང་ཡོད་འདུག

དྷ་སར་རླངས་འཁོར་གཏོང་མཁན་ཆང་འཐུང་ཚོར་དམ་དྲག

ཉིན་འདི་འགར་དྷ་རམ་ས་ལར་ཡུལ་སྐོར་སྤྲོ་འཆམ་པ་ཇེ་མང་དུ་ཕྱིན་ཏེ་ལམ་ཁ་ཡོངས་འགག་གི་ཡོད་པ་མ་ཟད། རླངས་འཁོར་དོན་རྐྱེན་ཡང་བསྟུད་མུར་འབྱུང་བཞིན་ཡོད་སྟབས་ས་གནས་ཉེན་རྟོག་པས་འགྲིམ་འགྲུལ་ཇེ་དམ་དུ་བཏང་ཡོད་འདུག ཁ་སང་རྒྱ་གར་ (The Tribune) གསར་ཁང་གིས་གནས་ཚུལ་སྤེལ་བ་ལྟར་ན། ཉིན་འདི་འགར་དྷ་རམ་ས་ལ་ཁུལ་དུ་རླངས་འཁོར་དོན་རྐྱེན་སྣ་ཚོགས་བྱུང་སྟེ་གཞོན་སྐྱེས་གསུམ་རྐྱེན་འདས་སུ་སོང་ཡོད་པ་དང་། ཧི་མ་ཅལ་མངའ་སྡེ་ཀཱང་ར་རྫོང་ཉེན་རྟོག་པས་མེག་གྷན་སྲང་ལམ་གཙོས་པའི་དྷ་རམ་ས་ལ་ཁུལ་དུ་ཆང་རག་འཐུང་ནས་རླངས་འཁོར་གཏོང་མཁན་ཚོར་ཞིབ་བཤེར་དམ་དུ་གཏོང་མགོ་བཙུགས་ཡོད་པ་དང་། ཕྱི་ཚེས་ ༡༡ ཉིན་ནས་སྔ་རྗེས་སུ་རླངས་འཁོར་གཏོང་མཁན་ར་བཟི་བ་ ༤༠ འཛིན་བཟུང་བྱས་ཡོད་འདུག ཀཱང་ར་རྫོང་ཉེན་རྟོག་མགོ་གཙོ་སན་རྗེ་གྷན་དྷེ་ (Sanjeev Gandhi) ལགས་ཀྱིས་གསར་འགོད་པར། རླངས་འཁོར་གཏོང་མཁན་ཚོས་ཆང་རག་འཐུང་ནས་ར་བཟི་བའི་དོན་རྐྱེན་འབྱུང་གི་ཡོད་སྟབས། ཉེན་རྟོག་པས་ཆང་རག་འཐུང་ནས་རླངས་འཁོར་གཏོང་མཁན་མང་པོ་འཛིན་བཟུང་བྱས་ཡོད་པ་དང་། གནད་དོན་དེ་ར་བཟི་བ་ཚོའི་ཕ་མ་གཉེན་ཉེ་ཚོ་དང་ལྷན་དུ་ཐག་གཅོད་བྱ་རྒྱུ་ཡིན་སྐོར་དང་། ཕྱི་ཚེས་ ༡༠ ཉིན་དྷ་ཤོད་ནས་མེག་གྷན་བར་སྐྱོད་མཁན་རླངས་འཁོར་མང་དྲགས་ཏེ། ལམ་ཁ་འགགས་ཡོད་སྟབས་ཉེན་རྟོག་པས་དྷ་ཤོད་ནས་གླ་གཏོང་རླངས་འཁོར་མང་པོ་བཀག་སྟེ་ཐེངས་རེར་རླངས་འཁོར་ ༢༠ རེ་གཏོང་གི་ཡོད་སྐོར་སོགས་བརྗོད་འདུག ཡང་ཀཱང་ར་རྫོང་ཉེན་རྟོག་ཕྱོགས་ནས་ཕྱི་ཚེས་ ༡༠ ཉིན་དྷ་ཤོད་ནས་མེག་གྷན་བར་དུ་ལམ་ཁ་འགགས་ཏེ་རླངས་འཁོར་ཆེ་ཆུང་ ༢༥༠༠ ཙམ་དུས་ཚོད་རྒྱུན་རིང་བོར་བསྒུག་དགོས་བྱུང་ཡོད་སྐོར་བརྗོད་འདུག འདས་པའི་ཉིན་ཤས་ནས་བཟུང་དྷ་རམ་ས་ལའི་མེག་གྷན་དུ་ཡུལ་སྐོར་སྤྲོ་འཆམ་པ་ཡོང་མཁན་ཇེ་མང་དུ་ཕྱིན་ཏེ། ཕྱི་ཚེས་ ༡༠ ཉིན་དྷ་ཤོད་ནས་མེག་གྷན་སྲང་ལམ་བར་གྱི་གཞུང་ལམ་སྟེང་རླངས་འཁོར་མང་དྲགས་ཏེ་ལམ་ཁ་འགགས་པའི་དཀའ་ངལ་ཆེན་པོ་འཕྲད་བཞིན་ཡོད་པ་མ་ཟད། ཡུལ་སྐོར་སྤྲོ་འཆམ་མང་པོ་ཞིག་ལ་མེག་གྷན་གཡས་གཡོན་དུ་མགྲོན་མ་རག་པའི་དཀའ་འཕྲད་དེ། དགོང་མོ་དྷ་ཤོད་དང་པ་ལམ་པུར་ (Palampur)། ཆཱ་མུམ་ཌ་མཱ་ཊ་ (Chamunda Mata) སོགས་སུ་སོང་ནས་མགྲོན་ཁང་འཚོལ་དགོས་པའི་གནས་ཚུལ་བྱུང་ཡོད་འདུག མེག་གྷན་སྲང་ལམ་གཡས་གཡོན་གྱི་རླངས་འཁོར་འཇོག་ས་ཚང་མ་ཡུལ་སྐོར་སྤྲོ་འཆམ་པའི་རླངས་འཁོར་གྱིས་ཁེངས་ཡོད་པ་མ་ཟད། མེག་གྷན་གྱི་མགྲོན་ཁང་བརྒྱ་ཆ་ ༧༠ ཡས་མས་ཀྱི་རླངས་འཁོར་འཇོག་སའང་ཡུལ་སྐོར་སྤྲོ་འཆམ་པའི་རླངས་འཁོར་གྱིས་ཁེངས་ཡོད་སྟབས། རླངས་འཁོར་མང་པོ་ཞིག་ཁྲོམ་ལམ་གཡས་གཡོན་དུ་འཇོག་དགོས་བྱུང་ཡོད་འདུག མེག་གྷན་ཉེ་འཁྲིས་ཀྱི་བྷག་སུ་ནཱག་ (Bhagsunag) ནས་དྷ་རམ་ཀོ་ཊི་ (Dharamkot) བར་གྱི་གཞུང་ལམ་དོག་པོ་དེའང་རླངས་འཁོར་གྱིས་འགགས་ཏེ་ཕར་ཚུར་འགྲོ་སྐྱོད་མ་ཐུབ་པའི་དཀའ་ངལ་འཕྲད་བཞིན་ཡོད་པ་མ་ཟད། ལམ་ཁའི་གཡས་གཡོན་ཚང་མར་རླངས་འཁོར་གྱིས་ཁེངས་ཏེ་མི་རྐང་ཐང་དུ་འགྲོ་མཁན་དག་ལའང་དཀའ་ངལ་འཕྲད་བཞིན་ཡོད་སྟབས། ས་གནས་ཉེན་རྟོག་པས་གཞུང་ལམ་གཡས་གཡོན་དུ་རླངས་འཁོར་འཇོག་མཁན་ཚོར་ཉེས་ཆད་ལྕི་མོ་གཅོད་ཀྱི་ཡོད་འདུག དྷ་ས་གྲོང་སྡེ་འཛུགས་སྐྲུན་ལས་ཁུངས་ཀྱིས་དྷ་རམ་ས་ལའི་གཞུང་ལམ་འཛུགས་སྐྲུན་ཚགས་ཚུད་བྱུང་རྗེས། མེག་གྷན་གཙོས་པའི་དྷ་རམ་ཀོ་ཊི་དང་ནཱ་ཌེ་སོགས་ཀྱི་གཞུང་ལམ་སྟེང་རླངས་འཁོར་འགགས་པའི་དཀའ་ངལ་སེལ་ཐུབ་པར་ཚོད་དཔག་བྱེད་ཀྱི་ཡོད་ཀྱང་། མཐུན་རྐྱེན་གྱི་དཀའ་ངལ་འོག་ད་ཆར་ཨན་ཌུར་ནཱག་ (Indrunag) ནས་བྷག་སུ་ནཱག་ (Bhagsunag) བར་ལམ་ཁ་ཞིག་འཛུགས་སྐྲུན་བྱེད་བཞིན་ཡོད་འདུག གསར་འགོད་པ། པདྨ་རྒྱལ།

གཞུང་གི་ལས་བྱེད་ཕྱི་རྒྱལ་དུ་སྐྱོད་པར་བཀག་སྡོམ་ཤུཊ་ཆེ་རུ་བཏང་།

རྒྱ་ནག་གཞུང་གིས་གཞུང་ཞབས་པ་དང་རྒྱལ་ཁབ་ཁེ་ལས་ལས་བྱེད་པ་ཕྱི་ཕྱོགས་སུ་འགྲོ་བར་སྔར་ལས་བཀག་སྡོམ་ནན་པོ་བྱེད་བཞིན་ཡོད་འདུག འདི་ལོའི་ཕྱི་ཟླ་ ༨ པའི་ནང་རྒྱ་ནག་ཏང་གི་ཚོགས་ཆེན་ ༡༩ འཚོགས་འཆར་ཡོད་པ་དང་། ཚོགས་ཆེན་གྱི་སྔ་རོལ་དུ་རྒྱ་ནག་གི་མཐོ་རིམ་དཔོན་རིགས་སོགས་གཞུང་ཞབས་པ་མང་པོ་ཕྱི་རྒྱལ་ཁག་ཏུ་བྲོས་བྱོལ་གྱིས་རྒྱུ་དངོས་འབོར་ཆེན་ཕྱི་ཕྱོགས་སུ་སྐྱེལ་བཞིན་ཡོད་པའི་གནད་དོན་བཀག་འགོག་ཆེད། ཉེ་སྔོན་ནས་བཟུང་རྒྱལ་ཡོངས་ཀྱི་གཞུང་ཞབས་པ་རྣམས་ཕྱི་རྒྱལ་དུ་འགྲོ་བར་བཀག་སྡོམ་ནན་མོ་བྱེད་དགོས་པའི་བཀའ་རྒྱ་ཕབ་ཡོད་པ་མ་ཟད། རྫོང་རིམ་པ་ཡན་གྱི་གཞུང་ཞབས་པ་རྣམས་ཀྱི་ལོ་རེའི་ཉིན་གྲངས་ ༡༥ མ་བརྒལ་བའི་སྒེར་དོན་ཕྱིར་སྐྱོད་ཐོབ་ཐང་ཡང་མེད་པ་བཟོས་ཡོད་འདུག དམ་དྲག་སྲིད་བྱུས་དེ་གཞུང་ཞབས་པ་གཅིག་པུར་མིན་པར་རྒྱལ་ཁབ་ཁེ་ལས་ལས་བྱེད་པ་དང་ལྷག་པར་དུ་དངུལ་ཁང་དོ་དམ་རིམ་པའི་ལས་བྱེད་རྣམས་ལ་བཀག་སྡོམ་ཧ་ཅང་ནན་པོ་དང་། དམག་ཕྱོགས་ཀྱི་མི་སྣར་སྔར་རྒྱུན་བཞིན་བཀག་དྲག་ཧ་ཅང་ཆེན་པོ་བྱེད་བཞིན་ཡོད་ཀྱང་། ད་ལྟའི་ཆར་བཀའ་རྒྱ་དེ་དངོས་སུ་ཡོངས་ཁྱབ་ཕྱིན་མེད་ཀྱང་དངོས་སུ་ལག་བསྟར་གྱིས་བཀག་སྡོམ་གྱི་གཞི་རྒྱ་ཆེ་རུ་འགྲོ་བཞིན་ཡོད་འདུག འདས་ལོའི་ཕྱི་ཟླ་ ༥ པའི་ནང་ཕྱི་ཕྱོགས་ཀྱི་བརྒྱུད་ལམ་ཁག་ཏུ་གནས་ཚུལ་ཐོན་པ་ལྟར་ན། ཝང་ཅི་ཧྲན་གྱིས་སྣེ་འཁྲིད་པའི་དབུས་སྒྲིག་ཁྲིམས་ཞིབ་བཤེར་ཁང་གིས། ཏང་སྲིད་དམག་དང་རྒྱལ་ཁབ་ལས་ཁུངས་ཁག་གི་མཐོ་རིམ་དཔོན་རིགས་དང་ཁོང་ཚོའི་ཁྱིམ་མི་གཉེན་འབྲེལ་རྣམས་ལ་ཕྱི་སྐྱོད་སྟངས་འཛིན་སྐོར་གྱི་བཀའ་རྒྱ་ཞིག་བསྒྲགས་ཡོད་པ་དང་། དེའི་ནང་དུ་མཐོ་རིམ་དཔོན་རིགས་ཀྱི་ཁྱིམ་མི་གཉེན་འབྲེལ་ཁྱོན ༥༠༠༠ བརྒལ་བ་ཕྱི་སྐྱོད་བཀག་སྡོམ་བྱས་ཡོད་སྐོར་བརྗོད་ཡོད་པ་དང་། བཀག་སྡོམ་གྱི་གྲངས་འབོར་དེའི་ནང་དབུས་ཆབ་སྲིད་ལྷན་ཁང་གི་ཅང་ཙི་མེན་ཚོགས་པའི་ལུའུ་ཡེན་ཧྲན་དང་ཀྲང་གོ་ལི། ཚིན་ཆིན་ཧོང་སོགས་ཀྱི་ཁྱིམ་མི་གཉེན་འབྲེལ་རྣམས་ཀྱང་ཚུད་ཡོད་པར་བཤད། རྒྱ་ནག་ཀང་ཀྲུའུ་ཡི་འབྲེལ་ཡོད་ལས་བྱེད་ཅིག་གིས། ཁུལ་དེར་གནས་སྐབས་རིང་གོང་རིམ་གྱི་བཀའ་ཁྱབ་དེ་འབྱོར་མེད་ཀྱང་། གལ་ཏེ་རྒྱལ་ཁབ་རིམ་པའི་གནད་ཡོད་ལས་བྱེད་ཡིན་ཚེ། ཕྱི་རུ་སྐྱོད་པར་དགོས་ངེས་ཆ་རྐྱེན་དང་པོ་སོ་སོའི་ལས་ཁུངས་ནས་ཡིག་ཐོག་ཆོག་མཆན་ཞིག་དགོས་པ་དང་། ཡིག་ཐོག་ཆོག་མཆན་དེ་ཡོད་ན་བདེན་དཔང་ཡི་གེ་རྣམས་བཟོས་ཏེ་ད་གཟོད་ཕྱི་སྐྱོད་ཡིག་ཆ་རག་གི་ཡོད་སྐོར་བརྗོད་འདུག འགྲོ་བ་མིའི་ཐོབ་ཐང་སྲུང་སྐྱོབ་པ་ཞིག་གིས། རྒྱ་ནག་གཞུང་གི་ཕྱི་སྐྱོད་དམ་དྲག་སྲིད་བྱུས་དེ་དཔལ་འབྱོར་དང་ཆབ་སྲིད་གནད་དོན་གཉིས་ཀར་འབྲེལ་བ་ཡོད་པ་ཞིག་ཡིན་ལ། ལས་བྱེད་དཀྱུས་མ་རྣམས་ལ་བཀག་སྡོམ་གྱི་ནུས་པ་འཐོན་རྒྱུ་ཡིན་ཡང་དབང་འབྱོར་གཉིས་ལྡན་གྱི་མཐོ་རིམ་མི་སྣར་བཀག་སྡོམ་ཐུབ་རྒྱུ་མིན་སྐོར་བརྗོད་འདུག་པ་དང་། ཡང་ཁེ་ལས་བ་ཞིག་གིས་ཁོའི་རྒྱ་ནག་ནང་གི་རོགས་པ་རྣམས་ལ་ཕྱི་སྐྱོད་ལག་ཁྱེར་རག་རྒྱུ་ཕར་ཞོག ཐ་ན་གློག་འཕྲིན་བཏང་ཡང་ལན་སྤྲོད་མི་ཕོད་པའི་གནས་སུ་ལྷུང་ཡོད་སྐོར་ཡང་བརྗོད་འདུག ལོ་ངོ་བཅུ་གྲངས་ཀྱི་སྔོན་ནས་བཟུང་རྒྱ་ནག་གཞུང་ཕྱོགས་ནས་གཞུང་ཞབས་པ་ཕྱི་རུ་འགྲོ་བར་སྟངས་འཛིན་མགོ་བཙུགས་ཡོད་ཀྱང་། རྒྱ་ནག་ནང་གི་མཁའ་དབུགས་འབག་བཙོག་དང་ཆབ་སྲིད་འཐབ་རྩོད། དཔལ་འབྱོར་འཕེལ་རྒྱས་ཀྱི་ཉེན་ཁ་སོགས་ཀྱིས།  མཐོ་རིམ་དཔོན་རིགས་ཀྱིས་གཙོས་གཞུང་ཞབས་ལས་བྱེད་དང་མི་མང་ནང་ཨ་རི་དང་། ཡུ་རོབ་ཀྱི་རྒྱལ་ཁབ་ཁག་ནང་འགྲོ་མཁན་ཧ་ཅང་ཇེ་མང་དུ་འགྲོ་བཞིན་ཡོད་པ་དང་། གཞུང་ཕྱོགས་ཀྱི་ཡིག་ཆ་ལྟར་ན། རྒྱ་ནག་གཞུང་ཞབས་པས་ཕྱི་སྐྱོད་ལག་ཁྱེར་མང་པོ་བེད་སྤྱོད་གཏོང་བ་དང་། ཐ་ན་ཕྱི་རྒྱལ་གྱི་ཕྱི་སྐྱོད་ལག་ཁྱེར་བེད་སྤྱོད་གཏོང་མཁན་ཅུང་རྒྱུན་ལྡན་དུ་གྱུར་ཡོད་འདུག རྒྱ་ནག་གཞུང་འབྲེལ་ཤིན་ཧྭ་གསར་ཁང་གིས་ད་ལྟའི་ཆར་རྒྱ་ནག་ལ་ཁྱོན་གཞུང་ཞབས་པ་ས་ཡ་ ༧ དང་འབུམ་གཅིག་ཁྲི་དྲུག་ལྷག་ཡོད་པ་བསྒྲགས་པ་དང་། འདས་པའི་ལོ་ངོ་ ༣༠ ནང་ཉུང་མཐར་གཞུང་ཞབས་པ་ཁྲི་ ༡ ལྷག་ཕྱི་ཕྱོགས་སུ་བྲོས་ཕྱིན་ཡོད་པ་མ་ཟད། རྒྱུ་དངོས་རྒྱ་སྒོར་དུང་ཕྱུར་མང་པོ་ཕྱི་ཕྱོགས་སུ་བསྐྱལ་ཟིན་ཡོད་ལ། ད་ལྟའི་རྒྱ་ནག་གི་གཞུང་ཞབས་པ་བརྒྱ་ཆ་ ༨༥ ཕྱི་ཕྱོགས་སུ་གོམ་པ་སྤོ་ཆོག་ཆོག་ཏུ་ཡོད་པར་བཤད། གསར་འགོད་པ། པདྨ་མཚོ།

པར་ལེན་སྒྱུ་རྩལ་ཞེས་པའི་དུས་དེབ་ཅིག་དབུ་འབྱེད་གནང་སོང་།

དེ་རིང་པར་རིས་སྒྱུ་རྩལ་སྐོར་གྱི་དུས་དེབ་ཅིག་དབུ་འབྱེད་གནང་བའི་ནང་སྒྱུ་རྩལ་རང་བཞིན་གྱི་པར་སྣ་ཚོགས་དང་བོད་པའི་རྩོམ་པ་པོ་ཚེ་རིང་འོད་ཟེར་གཙོའི་པའི་བོད་ཕྱི་ནང་གཉིས་ཀྱི་པར་དང་རྩོམ་ཡིག་བཀོད་ཡོད་འདུག དེ་རིང་ཕྱི་ཟླ་ ༧ པའི་ཚེས་ ༤ ཉིན་གྱི་ཕྱི་དྲོའི་ཆུ་ཚོད་གསུམ་པའི་ཐོག་བཞུག་སྒར་དྷ་སའི་བོད་ཀྱི་གསོལ་མགྲོན་ཁང་དུ་བོད་མི་པར་བ་སྐལ་བཟང་འཇིག་མེད་ལགས་ཀྱིས་པར་ལེན་སྒྱུ་རྩལ་ཞེས་པའི་དུས་དེབ་ཞིག་དབུ་འབྱེད་གནང་སོང་། དུས་དེབ་དབུ་འབྱེད་ཀྱི་སྐུ་མགྲོན་གཙོ་བོར་བོད་མིའི་སྒྲིག་འཛུགས་ཤེས་རིག་བཀའ་བློན་དངོས་གྲུབ་ཚེ་རིང་མཆོག་ཕེབས་འདུག སྐལ་བཟང་འཇིགས་མེད་ལགས་ཀྱིས་དུས་དེབ་ངོ་སྤྲོད་གནང་བ་ལྟར་ན། དུས་དེབ་ཅིག་ལ་མཚོན་ན། མི་མང་གིས་དགའ་མོས་བྱེད་མིན་དེ་དུས་དེབ་ཀྱི་ཆེད་སྒྲིག་གི་སྐོར་ཡིན་པ་དང་། ཁོང་གི་དུས་དེབ་དེའི་ཆེད་སྒྲིག་པ་ནི། དམིགས་བསམ་ཆེད་སྦྱོང་ཡོད་པའི་བོད་རིགས་གཞོན་སྐྱེས་བསྟན་འཛིན་ཚེ་རྣམ་ལགས་ཡིན་འདུག དུས་དེབ་དེ་པར་རིས་སྣ་ཚོགས་དང་དབྱིན་ཡིག་གི་རྩོམ་ཡིག་གཉིས་ལས་གྲུབ་ཡོད་ཅིང་། དུས་དེབ་ནང་གི་པར་དང་རྩོམ་ཡིག་ཚང་མ་བོད་པ་རང་གིས་བླངས་པ་དང་བྲིས་པའི་བརྩམས་ཆོས་རྐྱང་ཡིན་འདུག དུས་དེབ་དབུ་འབྱེད་མཁན་སྐལ་བཟང་འཇིག་མེད་ལགས་ཀྱིས་དུས་དེབ་དེ་འདྲ་ཞིག་བཏོན་པའི་དམིགས་ཡུལ་སྐོར་ལ། དེང་སང་འཛམ་གླིང་ཡོངས་ནས་པར་ལེན་སྒྱུ་རྩལ་ལ་དོ་སྣང་ཇེ་ཆེར་འགྲོ་བཞིན་པའི་སྐབས་འདིར། བོད་ཀྱི་པར་ལེན་སྒྱུ་རྩལ་བ་ཚོར་རང་གི་སྒྱུ་རྩལ་གྱི་ལམ་ནས་བླངས་པའི་པར་རིས་བརྩམས་ཆོས་དག་སྤྱི་ཚོགས་ལ་སྟོན་སའི་སྡིངས་ཆ་ཞིག་དགོས་པར་མཐོང་བ་དང་། གཉིས་ནས་ང་རང་ལ་མཚོན་ན༧གོང་ས་མཆོག་དང་བོད་མིའི་སྒྲིག་འཛུགས་ཀྱི་དཀའ་དྲིན་ལ་བརྟེན་ནས་ཤེས་ཡོན་ཞིག་ཐོབ་པ་ཡིན་སྟབས། རང་གིས་དེ་དག་ལ་དྲིན་ལན་ཞིག་འཇལ་འདོད་དུས་རང་གི་ཆེད་ལས་དང་འཚམ་པའི་པར་ལེན་སྒྱུ་རྩལ་གྱི་ལམ་ནས་བོད་ཀྱི་ད་ལྟའི་གནས་བབ་དང་ལོ་རྒྱུས་སོགས་གསལ་སྟོན་ཐུབ་པར་དམིགས་ནས་དུས་དེབ་འདི་དབུ་འབྱེད་བྱས་པ་ཡིན། ཞེས་བརྗོད་སོང་། དེ་རྗེས་སྐུ་མགྲོན་གཙོ་བོ་ཤེས་རིག་བཀའ་བློན་མཆོག་གིས་གསུངས་དོན། ང་རང་ལ་མཚོན་ན་པར་ལེན་སྒྱུ་རྩལ་གྱི་སྐོར་ལ་སྦྱང་བ་གང་ཡང་མེད་ མོད། སྤྱིར་པར་ལེན་སྒྱུ་རྩལ་དེ་དེང་རབས་དང་སྲོལ་རྒྱུན་གྱི་སྐད་ཆ་བཤད་ཡོང་དུས་དེང་རབས་ཀྱི་མཚོན་རྟགས་ཞིག་ཆགས་ཡོང་གི་ཡོད་པ་རེད། དེ་ཡིན་དུས་བོད་ཀྱི་གཞོན་སྐྱེས་ཚོར་མཚོན་ན་དེང་རབས་དང་མཐུན་པའི་གོམ་པ་མདུན་སྐྱོད་བྱ་དགོས་དང་བྱ་ཐུབ་པ་དེ་ཧ་ཅང་གལ་ཆེན་རེད། དེ་བཞིན། བོད་ཀྱི་གཞོན་སྐྱེས་ཚོས་༧གོང་ས་མཆོག་དང་བོད་མའི་སྒྲིག་འཛུགས་ལ་དཀའ་དྲིན་བསམ་ཤེས་དང་། རང་ལ་གང་ཐོབ་པའི་ཤེས་ཡོན་དེའི་སྤྱི་ཚོགས་ལ་ཞབས་འདེགས་ཞུ་ཐབས་དང་དགོངས་པ་བཞེས་དགོས་པ་དེ་གལ་ཆེན་རེད། ང་རང་གིས་ནམ་རྒྱུན་བཤད་བསྡད་པ་བཞིན་བོད་མི་གཞོན་སྐྱེས་ཚོས་བརྗེད་མི་རུང་བ་གསུམ་སྟེ། སོ་སོ་བོད་པ་ཡིན་པ་བརྗེད་མི་རུང་བ་དང་༧གོང་ས་མཆོག་གི་དཀའ་དྲིན་བརྗེད་མི་རུང་བ། བོད་མིའི་སྒྲིག་འཛུགས་ཀྱི་དཀའ་དྲིན་བརྗེད་མི་རུང་བ་ཞེས་དེ་དག་ལ་བསམ་བློ་གཏོང་དགོས་པ་དེ་གལ་ཆེན་པོ་རེད། དེ་བཞིན། ལས་དོན་འདིའི་རིགས་དེ་བོད་མིའི་སྒྲིག་འཛུགས་བཀའ་ཤག་གི་ལྟ་གྲུབ་གསུམ་སྟེ། ཆིག་སྒྲིལ། གསར་གཏོད། རང་ཁ་རང་གསོ་གསུམ་ལས་གསར་གཏོད་དང་རང་ཁ་རང་གསོ་གཉིས་ཏག་ཏག་འགྲུབ་བསྡད་ཡོད་པ་ཞིག་མཐོང་སོང་། བོད་མིའི་སྒྲིག་འཛུགས་ཀྱི་ལྟ་གྲུབ་གསུམ་ལས་གསར་གཏོད་དེ་ལྷག་ཏུ་གལ་ཆེན་རེད་ལ་༧གོང་ས་མཆོག་གིས་སྔོན་མ་བརྒྱད་ཅུ་གྱ་གྲངས་ནས་གཞུང་གི་ལས་བྱེད་ཚོར་གསར་གཏོད་ཀྱི་བསམ་བློ་ཡོད་པ་དང་། ལས་དོན་ག་རེ་བྱས་ན་གསར་གཏོད་ཀྱི་རྣམ་པ་ཡོད་པའི་བསམ་བློ་གཏོང་ཤོག་ཅེས་གསུངས་ཡོད་པ་རེད། ཅེས་སོགས་བརྗོད་སོང་། དུས་དེབ་དབུ་འབྱེད་དང་བསྟུན་ཏེ་ ༢༠༡༦ ལོར་ཁོ་རང་གི་ངོས་ནས་བོད་པའི་སྤྱི་ཚོགས་སུ་པར་ལེན་སྒྱུ་རྩལ་གྱི་པར་རིས་འགྲན་བསྡུར་ཞིག་བྱས་པའི་བྱ་དགའ་དེ་རིང་གནང་ཡོད་པ་རེད། གསར་འགོད་པ། སངས་རྒྱས་དཀོན་མཆོག

མི་ཉག་ནགས་ཕྲན་སྡེ་བའི་རི་བསང་བཀག་སྡོམ་བྱས་འདུག

ད་ལོར་མདོ་ཁམས་མི་ཉག་ནགས་ཕྲན་སྡེ་བའི་རི་བསང་དང་༸གོང་ས་སྐྱབས་མགོན་རིན་པོ་ཆེའི་འཁྲུངས་སྐར་གཉིས་ཉིན་གཅིག་ཏུ་ཁེལ་ཡོད་སྟབས་རྒྱ་ནག་གཞུང་གིས་ནགས་ཕྲན་པའི་རི་བསང་རྟ་རྒྱུགས་བཙན་བཀག་བྱས་ཡོད་འདུག གནས་ཚུལ་འབྱོར་གསལ་ལྟར་ན་དཀར་མཛེས་བོད་རིགས་རང་སྐྱོང་ཁུལ་ཟེར་བའི་ཁོངས་ཀྱི་རྟའུ་རྫོང་ལུང་བསྟན་ཡུལ་ཚོ། ནགས་ཕྲན་སྡེ་བས་ལོ་ལྟར་བོད་ཟླ་ ༥ ཚེས་ ༡༣ ཉིན་རི་བསང་རྟ་རྒྱུགས་ཀྱི་དུས་སྟོན་ཆེན་པོ་ཞིག་བྱེད་སྲོལ་ཡོད་པ་དང་། དེ་ནི་ནགས་ཕྲན་སྡེ་བའི་མང་ཚོགས་ཀྱིས་བཤད་ན་མང་ཚོགས་རང་བཞིན་གྱི་སྲོལ་རྒྱུན་རིག་གནས་ཧ་ཅང་རིན་ཐང་ཆེན་པོ་ཞིག་ཏུ་བརྩི་བཞིན་ཡོད་སྟབས། སྔར་རིག་ནགས་གསར་བརྗེའི་ཆེན་མོའི་སྐབས་སུ་ཡང་དངོས་ཤུགས་བརྒྱུད་གསུམ་ནས་ཆད་མ་མྱོང་བར་སྲུང་བརྩི་བྱེད་མྱོང་པ་ཞིག་རེད་འདུག ངག་རྒྱུན་ལོ་རྒྱུས་ལྟར་ན་རི་བསང་དེ་སྔར་ཞིག་ནས་ཡོད་མྱོང་བ་ཙམ་དུ་མ་ཟད། རྫོགས་ཆེན་སྐུ་ཕྲེང་ལྔ་པ་ཐུབ་བསྟན་ཆོས་ཀྱི་རྡོ་རྗེ་མདོ་ཁམས་མི་ཉག་ཡུལ་དུ་བྱོན་སྐབས་སྔར་ནས་ཡོད་པའི་ཡུལ་མིའི་རི་བསང་དར་རྒྱས་སུ་བཏང་སྟེ། ཡུལ་མིའི་ཚེ་འདི་ཕྱི་གཉིས་ཀྱི་ཆོས་སྲིད་ཀྱི་སྲུང་མ་གླེང་རྗེ་གེ་སར་སྐྱེས་བུ་གསོལ་མཆོད་ཀྱི་སྲོལ་བཏོད། གེ་སྐེས་ཐང་༼ དེང་སྐབས་གེ་སར་རྩ་ཐང་ཟེར་མཁན་ཡང་ཡོད། ༽དུ་གེ་སར་ལབ་རྩེ་བཙུགས་པ་སོགས་བྱས་སྟེ་མི་ལོ་ ༡༠༠ ཕྲག་ལྷག་ཅིག་ཕྱིན་པའི་ལོ་རྒྱུས་ཡོད་འདུག ད་ལོ་རི་བསང་དེ་༸གོང་ས་སྐྱབས་མགོན་རྒྱལ་བ་རིན་པོ་ཆེའི་སྐུའི་འཁྲུང་སྐར་དང་སྟབས་གཅིག་ཏུ་ཁེལ་ཡོད་སྟབས། རྫོང་སྲིད་གཞུང་དང་ཡུལ་ཚོའི་ལས་བྱེད་པ་དག་གིས་རི་བསང་དེ་བོད་ཚེས་ ༡༣ ཉིན་སྲུང་བརྩི་བྱེད་མི་ཆོག་པར་ཉིན་གཅིག་གཉིས་ཕྱིར་འཐེན་བྱེད་དགོས་སྐོར་བཤད་འདུག ཡིན་ནའང་ཡུལ་མི་རྣམས་ཀྱིས་རི་བསང་དེ་ས་གནས་མང་ཚོགས་ཀྱི་སྲོལ་རྒྱུན་རིག་གནས་ཤིག་ཡིན་པ་དང་། ལོ་ལྟར་བོད་ཀྱི་ཟླ་ཚེས་ལྟར་དེ་ག་རང་ལ་རི་བསང་བྱེད་ཀྱི་ཡོད་པ་ལས་སྤྱི་ལོ་དང་རྒྱ་ལོ་སོགས་གང་ལ་ཡང་ཆ་འཇོག་བྱེད་སྲོལ་མེད་ལ་ཟླ་ཚེས་དེ་ལས་ཡོལ་བའི་ཉི་མ་གང་ཞིག་ལ་བསང་གཏོང་བ་དང་རྟ་རྒྱུགས་པ་བྱས་ན་དེ་ལ་རི་བསང་འདིའི་ནང་དོན་མི་ལྡན་པའི་འདུ་ཤེས་གཏིང་ཟབ་པོ་ཞིག་ཡོད་པར་བརྟེན། དུས་ཚོད་དེ་ཆབ་སྲིད་དང་འབྲེལ་བ་མེད་པས་ཡིན་གཅིག་མིན་གཉིས་རི་བསང་དུས་ལྟར་བྱེད་དགོས་པའི་གླེང་སློང་བྱུང་དོན་བཞིན། དགོན་པའི་དགོན་དཔོན་ཡང་ཆེད་དུ་རྫོང་སྲིད་གཞུང་ལ་ཡར་ཞུ་བྱེད་དུ་ཕེབས་ཡོད་ནའང་སྲིད་གཞུང་གིས་རྒྱལ་ཁབ་ཀྱི་ལས་དོན་ངེས་པར་དུ་དོན་འཁྱོལ་བྱེད་དགོས་པ་དང་། གལ་ཏེ་དེ་ལྟར་མ་བྱུང་ན་ཡུལ་མི་མང་པོར་ཉེས་ཆད་ཕོག་རྒྱུ་ཡིན་པས་མ་ཚད། སྡེ་བའི་མི་སེར་ལ་རྒྱལ་ཁབ་ཀྱི་གཟིགས་རྟོགས་སྐྱོབ་གསོ་གང་ཡོད་པ་དེ་ཚོ་གཅོད་རྒྱུ་ཡིན་པ། སྡེ་བའི་རི་གཙོ་དེ་ཚོ་ལ་ཡང་དེ་བཞིན་གྱི་ཉེན་ཁ་ཡོད་པ་སོགས་ཀྱི་འཇིགས་སྐུལ་བྱས་ཡོད་འདུག རྒྱ་གཞུང་གིས་བཀག་སྡོམ་བྱས་མིན་ལ་མ་ལྟོས་པར། ས་གནས་མི་མང་ཚོས་ཕྱི་ཟླ་ ༧ པའི་ཚེས་ ༦ དང་བོད་ཟླ་ ༥ པའི་ཚེས་ ༡༣ ཉིན་གེ་སྐེས་ཐང་གི་གེ་སར་ལབ་རྩེ་རྩིག་སྐབས། སྲིད་གཞུང་གི་དམག་མི་དང་ཉེན་རྟོགས་པ་མང་པོས་བསྐོར་ནས་དྲག་པོའི་གཡུལ་ས་ལྟ་བུར་བསྒྱུར་སོང་ཅེས་གནས་ཚུལ་མཁོ་སྤྲོད་པས་བཤད་སོང་། ཡུལ་མི་རེ་ཟུང་གིས་གེ་སྐེས་ཐང་དང་ཁ་ཐག་མི་རིང་བའི་ཉེ་འགྲམ་ནས་ཡུལ་མིའི་ལུགས་སྲོལ་ལྟར་རྟ་བསང་རྟ་ཁྲུས་བྱས་པ་དམག་གིས་མཐོང་ནས་དྲག་ཆས་སྤྲས་པའི་དམག་མི་དང་ཉེན་རྟོགས་པ་བསླེབས་ཏེ་འཇིགས་སྐུལ་དང་དཀའ་ངལ་བཟོས་ཡོད་པའི་གནས་ཚུལ་ཡང་བྱུང་འདུག གནས་སྟངས་དེ་ལྟ་བུའི་འོག་ད་ལོའི་ནགས་ཕྲན་སྡེ་བའི་དམངས་སྲོལ་རིག་གནས་རི་བསང་རྟ་རྒྱུགས་སྲིད་གཞུང་གིས་ཆབ་སྲིད་ཀྱི་གནད་དོན་ཞིག་ལ་ཁ་གཡར་ནས་འཇིགས་སྐུལ་འོག་བཙན་པོར་བཅད་ཡོད་ནའང་། མི་སེར་ཚོས་སྔར་རིག་གནས་གསར་བརྗེའི་སྐབས་ཀྱི་བྱེད་ལུགས་ལྟར། གེ་སྐེས་ཐང་གི་གེ་སར་ལབ་རྩེ་མཐོང་སའི་རི་མགོ་གཞན་དག་ནས་རི་བསང་བཏང་དེ་རྟེན་འབྲེལ་བྱས་ཡོད་འདུག་པ་དང་། ལས་སྒྲུབ་རུ་ཁག་གི་དམག་མི་དང་ཉེན་རྟོགས་པ་དེ་དག་ཀྱང་བསང་བཏང་བའི་རི་མགོ་དེ་དག་ལ་བསླེབས་ཏེ་མེ་བསད་དེ་བསང་བཏོར་བའི་གནས་ཚུལ་ཡང་ཐོན་འདུག དེ་ཙམ་དུ་མ་ཚད། སྐུའི་འཁྲུང་སྐར་ཀྱི་སྔར་ཉིན་ནས་རྟའུ་རྫོང་ཐོག་ནས་སྐྱེ་སྐར་སྤྲི་གོར་གཅིག་ཀྱང་བཙོང་ཆོག་གི་མི་འདུག་ཅེས་གནས་ཚུལ་མཁོ་སྤྲོད་པས་བརྗོད་སོང་། མི་ཉག་ནགས་ཕྲན་སྡེ་བ་ནི་དཀར་མཛེས་བོད་རིགས་རང་སྐྱོང་ཁུལ། རྟའུ་རྫོང་། ལུང་བསྟན་ཡུལ་ཚོའམ་ལུང་ཏེན་ཤང་ཟེར་བ་དེ་ཡིན་པ་དང་། ས་གནས་དེར་གླིང་རྗེ་གེ་སར་ནོར་བུ་དགྲ་འདུལ་ཀྱི་རྗེས་ཤུལ་མང་པོ་ཡོད་པ་རེད། བཤད་སྲོལ་ལ་གླིང་དང་མི་ནུབ་དམག་འཁྲུག་སྐབས་གླིང་གི་དམག་སྒར་ནགས་ཕྲན་གེ་སྐེས་ཐང་ནས་བརྒྱབ་པར་ངོས་འཛིན་བྱེད་ལ། ཆོས་རྗེ་དམ་པ་མཁན་ཆེན་འཇིགས་མེད་ཕུན་ཚོགས་མཆོག་གིས་ཁོང་གླིང་གི་སྐབས་སུ་འདན་སྲས་གཡུ་འོད་འབུམ་མེའི་སྐུ་སྐྱེས་བཞེས་པ་དང་། འདན་སྲས་མཆོག་མི་ནུབ་དར་རྗོང་སྐབས་བཀྲོངས་བ་དང་ཁོང་སྐུ་བཀྲོངས་ས་ཡང་ནགས་ཕྲན་རྨུ་རྗེ་ཉག་ག་ཡིན་པའི་ངོས་འཛིན་ཡང་གནང་མྱོང་བ་རེད་འདུག བསོད་ནམས་ཚེ་རིང་ལགས་ཀྱིས་གནས་ཚུལ་མཁོ་གཏོང་བྱས།
མཱའོ་ཙེ་ཏུང་གི་ཕྱག་བྲིས་ལ་ཨ་སྒོར་ ༩༡༠༠༠༠
བྱས་ཏེ་བཙོངས།

མའོ་ཙེ་ཏུང་གི་ཕྱག་བྲིས་ཀུན་བཏུས་དཔེ་དེབ་ཅིག་ལ་རིན་སྤར་ཚོང་སྒྱུར་བྱས་ཏེ་དཔེ་དེབ་དེའི་རིན་གོང་ཐོག་མའི་ཚོད་དཔག་ལས་ལྡབ་བཅུ་ཡར་འཕར་ཏེ་བཙོངས་ཡོད་འདུག བྷི་བྷི་སི་གསར་ཁང་གིས་གནས་ཚུལ་སྤེལ་བ་ལྟར་ན། མའོ་ཙེ་ཏུང་གིས་རང་གི་ལག་འོག་གི་ཡི་གེ་ཀློག་མཁན་ཞིག་ལ་བྲིས་བའི་ཕྱག་བྲིས་ཕྱོགས་བསྒྲིགས་ཀྱི་དཔེ་དེབ་ཅིག་ཁ་སང་དབྱིན་ཇིའི་རྒྱལ་ས་ལོན་ཌོན་དུ་རྟེན་གཞི་བྱས་པའི་རྒྱལ་སྤྱིའི་སྟེང་སྐད་གྲགས་ཡོད་པའི་སཱོ་ཐི་བྷའི་(Sotheby)རིན་སྤར་ཚོང་སྒྱུར་ཚོགས་པས་ཨ་སྒོར་ ༩༡༠༠༠༠ བྱས་བཙོངས་ཡོད་འདུག རིན་སྤར་ཚོང་ཚོགས་དེས་གསལ་བསྒྲགས་སྤེལ་བ་ལྟར་ན། དཔེ་དེབ་དེའི་ནང་གི་ཕྱག་བྲིས་རྣམས་ནི་ཆེས་བརྙེད་པར་དཀའ་བའི་མའོ་ཙེ་ཏུང་གི་ཕྱག་བྲིས་དངོས་ཡིན་པ་མ་ཟད། ཕྱག་བྲིས་དེ་དག་རྒྱ་ནག་གི་སྲོལ་རྒྱུན་སྙན་ངག་དང་རྩོམ་རིག་སོགས་དང་འབྲེལ་བ་ཡོད་པ་ཞིག་ཡིན་སྟབས། རྒྱ་ནག་གི་མགོ་ཁྲིད་ཞི་ཅིན་ཕིན་གྱིས་ཧ་ཅང་ཀློག་འདོད་ཡོད་པའི་དེབ་ཅིག་ཆགས་ཡོད། ཕྱག་བྲིས་དེ་དག་སྔོན་མ་རྒྱ་ནག་གི་གཙོ་འཛིན་མའོ་ཙེ་ཏུང་གི་འཕྲོད་བསྟེན་གནས་སྟངས་ཇེ་སྡུག་ཏུ་ཕྱིན་ཏེ་འདས་གྲོངས་སུ་མ་ཕྱིན་པའི་སྔ་ལོ་དེར་བྲིས་པ་ཞིག་ཡིན་པ་དང་། སྐབས་དེར་མའོ་ཙེ་ཏུང་གི་མིག་གི་དབང་རྩ་ཉམས་ཏེ་ཡི་གེ་ཀློག་མི་ཐུབ་པར་གྱུར་ཡོད་སྟབས། ཁོས་མཁས་དབང་ཞིག་གདན་འདྲེན་ཞུས་ཏེ་ཡི་གེ་ཀློག་ཏུ་འཇུག་པའི་རེ་འདུན་བཏོན་པ་ལྟར། རྒྱ་ནག་གཞུང་གིས་ཐོག་མར་ལྕམ་ཏི་ལའོ་(Di Lu)ལགས་མའོ་ལ་ངོ་སྤྲོད་བྱས་ཡོད། སྐབས་དེར་མའོ་ཙེ་ཏུང་གི་མིག་དབང་ཉམས་ཡོད་པ་ཙམ་མ་ཟད། ཁ་ལྕེའང་མི་དག་པར་གྱུར་ཡོད་སྟབས། ལྕམ་ཏི་ལའོ་ལགས་ཀྱིས་མའོ་ཙེ་དུང་ལ་འབྲི་དེབ་ཅིག་སྤྲད་དེ་ཁོའི་བསམ་བློར་གང་དྲན་ཡོད་པ་ཚང་མ་ཡིག་ཐོག་ལ་འཁོད་དུ་བཅུག་སྟེ་ཕན་ཚུན་བར་གོ་བརྡ་འཕྲོད་ཐབས་བྱས་ཡོད། ཐེངས་འདིའི་ཕྱག་བྲིས་རྩོམ་དེབ་དེ་ནི་མའོ་དང་ལྕམ་ཏི་ལའོ་གཉིས་བར་མཇའ་འཛོམས་བྱུང་སྐབས་ཀྱི་མའོ་ཡི་བསམ་བློའི་མཇུག་འབྲས་ཤིག་ཡིན་སྐོར་སཱོ་ཐིའི་བྷའི་ཚོགས་པའི་མགྲིན་ཚབ་པས་བརྗོད་དོན། “དེབ་དེའི་ནང་རིན་ཐང་གཞལ་དུ་མེད་པའི་མའོ་ཡི་རྒྱ་ནག་གི་རྩོམ་རིག་བསམ་གཞིགས་གྲངས་མེད་ཅིག་འཁོད་འདུག་”ཅེས་བརྗོད་ཡོད། ཕྱི་ལོ་ ༡༩༤༩ ལོར་མའོ་ཙེ་དུང་གིས་རྒྱ་ནག་དམར་ཤོག་ཚོགས་པའི་དབུ་ཁྲིད་དེ་གོ་མན་ཏང་དང་དམག་འཁྲུག་བརྒྱབ་སྟེ་རྒྱལ་ཁ་ལངས་ཡོད་པ་མ་ཟད། རྒྱ་ནག་མི་དམངས་སྤྱི་མཐུན་རྒྱལ་ཁབ་དབུས་བརྙེས་ཡོད། མའོ་ཙེ་ཏུང་གིས་ལོ་ན་གཞོན་དུས་ནས་པེ་ཁེན་(Peking)གཙུག་ལག་སློབ་གྲྭའི་དཔེ་མཛོད་ཁང་དུ་རྒྱུན་པར་དཔེ་ཀློག་བྱེད་བཞིན་ཡོད་པ་དང་། ཕྱིས་སུ་ཁོས་རྒྱ་ནག་ནང་རིག་གནས་གསར་བརྗེ་བསླངས་ཏེ་ཆབ་སྲིད་ཀྱི་ནག་ཉེས་བསགས་ཡོད་མེད་ལ་མ་ལྟོས་བར། མའོ་ཙེ་ཏུང་ནི་ཚེ་གང་བོར་རྩོམ་རིག་སྒྱུ་རྩལ་ལ་དུང་ཞེན་ཆེ་བའི་འབྲི་ཀློག་མཁན་ཞིག་ཡིན་པ་ཀུན་ལ་གྲགས་ཡོད། སཱོ་ཐིའི་བྷའི་རིན་སྤར་ཚོང་ཁང་གིས་བརྗོད་པ་ལྟར་ན། དེབ་དེར་འཛམ་གླིང་གི་ཚོང་པ་མང་པོས་འགྲན་རྩོད་ཐོག་རིན་སྤར་ཉོ་ཚོང་བྱས་བའི་མཐའ་མར་རྒྱ་ནག་གི་ཚོང་པ་ཞིག་གིས་ཉོས་ཡོད་པ་དང་། རིན་སྤར་ཚོང་ཁང་དེའི་དཔེ་དེབ་དང་ཕྱག་བྲིས་ཡི་གེ་ཆེད་མཁས་པ་སྐུ་ཞབས་གྷའེ་བྷི་རལ་ཧི་ཊོན་(Gabriel Heaton)ལགས་ཀྱིས་ “ཕྱག་བྲིས་རྩོམ་དེབ་དེས་མའོ་ནི་རྒྱ་ནག་གི་སྲོལ་རྒྱུན་རིག་གནས་དང་ཆབ་སྲིད་ཀྱི་ས་མཚམས་ལས་བརྒལ་ཏེ། རྒྱ་ནག་གི་རིག་གཞུང་སྤྱིར་དོགས་སློང་ཐེར་འདོན་བྱེད་མཁན་ཞིག་ཡིན་པ་བསྟན་ཡོད་”ཅེས་བརྗོད་ཡོད། སྐུ་ཞབས་ཧི་ཊོན་ལགས་ཀྱིས་དེབ་དེ་ཐོག་མའི་ཚོད་དཔག་རིན་གོང་ལས་བརྒལ་ཡོད་སྐོར་བརྗོད་དོན། མའོ་ཙེ་ཏུང་གི་ཕྱག་བྲིས་ཡི་གེ་རིགས་དེང་སྐབས་ཁྲོམ་རྭའི་ནང་བརྙེད་དཀའ་བར་བརྟེན། ང་ཚོས་དེབ་དེར་ཐོག་མའི་ཚོད་དཔག་རིན་གོང་སྒྲིག་རྒྱུ་ནི་དཀའ་ལས་ཁག་པོ་ཆགས་འདུག ཅེས་དང་། ཁོང་གིས་མུ་མཐུད་དུ་ཨེ་ཤ་ཡ་དང་རྒྱ་ནག་ནང་མའོ་དང་འབྲེལ་བའི་གནའ་རྫས་དག་ཉོ་འཚོང་བྱེད་མཁན་མང་པོ་ཡོད་ཅེས་སོགས་བརྗོད་ཡོད། ད་ལོའི་ལོ་མགོར་ཧོང་ཀོང་ནང་ཨ་རིའི་སྒྱུ་རྩལ་བ་ཨན་ཌི་ཝ་ཧོལ་(Andy Warhol)ལགས་ཀྱིས་བྲིས་བའི་མའོ་ཙེ་ཏུང་གི་དར་སྐུད་འདྲ་དཔར་ཞིག་ལ་ཨ་སྒོར་ས་ཡ་ ༡༡ སྤྲད་དེ་རིན་སྤར་ཚོང་སྒྱུར་བྱས་ཡོད་པ་རེད། གསར་འགོད་པ། སྐལ་བཟང་སྦྱིན་པ།

ཆིན་ཧྭ་སློབ་ཆེན་ནང་རིག་གནས་གསར་བརྗེ་ལོ་རྒྱུས་སློབ་ཚན་བཀག

རྒྱ་ནག་གི་སྐད་གྲགས་ཆེ་བའི་པེ་ཅིན་ཆིན་ཧཱ་སློབ་ཆེན་ནང་དུ་རིག་གནས་གསར་བརྗེ་ལོ་རྒྱུས་སློབ་ཚན་མེད་པ་བཟོས་ཏེ་རིག་གནས་གསར་བརྗེ་ལོ་རྒྱུས་སློབ་དཔོན་ལ་སློབ་ཚན་ཁྲིད་མི་དགོས་པ་བྱས་ཡོད་འདུག ཁ་སང་ཧྲང་ཧེ་བ་ཞེས་པའི་གསར་ཁང་གིས་གནས་ཚུལ་སྤེལ་གསར་ལྟར་ན། རྒྱ་ནག་ཆིན་ཧྭ་སློབ་གྲྭ་ཆེན་མོའི་ལྟ་གྲུབ་སྡེ་ཚན་གྱི་སློབ་དཔོན་ཆེན་མོ་ཐཱང་ཧྲོ་ཅེ་(Tang Shaojie)ཡིས་དེ་གའི་སློབ་ཆེན་དུ་སྔོན་ཆད་རིག་གནས་གསར་བརྗེ་ལོ་རྒྱུས་སློབ་ཁྲིད་བྱེད་ཀྱི་ཡོད་པ་དང་། ད་ལོའི་སློབ་སྐབས་འདིར་ཡང་ཁོང་གིས་བསྐྱར་དུ་སློབ་ཚན་དེ་འཁྲིད་རྒྱུའི་འཆར་གཞི་ཡོད་ཀྱང་། སློབ་གྲྭའི་ངོས་ནས་ད་ལོའི་དབྱར་ཀའི་སློབ་སྐབས་མགོ་འཛུགས་མ་བྱས་སྔོན་གྱི་བདུན་གཅིག་ནས་སློབ་ཚན་དེ་མེད་པ་བཟོས་ཡོད་འདུག སློབ་དཔོན་ཐཱང་གིས་རྒྱ་ནག་གི་གོ་ལའི་དུས་བབ་ལ་ “ ང་ལ་སློབ་ཚན་དེ་མེད་པ་བཟོས་པའི་སྐོར་ཟླ་ ༧ པའི་ཚེས་ ༡ ཉིན་བཤད་སོང་ཡང་། སློབ་གྲྭས་གནས་ཚུལ་དེ་ཟླ་ ༧ པའི་ཚེས་ ༣ ཉིན་བར་ཕྱི་ལ་བསྒྲགས་མ་སོང་།” ཞེས་བརྗོད། སློབ་ཚན་དེ་ཐོག་མར་ ༡༩༩༥ ལོར་ “རིག་གནས་གསར་བརྗེ་ལོ་རྒྱུས་” ཞེས་པའི་ཁ་བྱང་འོག་ཐོན་ཡོད་པ་དང། སློབ་དཔོན་ཐཱང་གིས་ ༢༠༠༦ ལོ་ནས་སློབ་ཚན་དུ་ཁྲིད་ཆོག་པར་བཀའ་འཁྲོལ་ཞུས་ཡོད་ཀྱང་། སློབ་གྲྭའི་ངོས་ནས་ཁོའི་སྙན་ཞུ་དེར་དུས་ཡུན་རིང་པོར་ངོས་ལེན་བྱས་མེད་ཅིང་། དེ་རྗེས་ ༡༩༦༦ དང་ ༡༩༦༧ བཅས་སུ་ཁོས་སློབ་ཚན་དེའི་མིང་བརྗེ་བོ་བརྒྱབ་སྟེ། རིག་གནས་གསར་བརྗེ་ཞེས་པ་ལས་ “གསར་བརྗེ།” ཞེས་པའི་ཚིག་དེ་བླངས་ཏེ་ “རྒྱ་ནག་གི་རིག་གནས་ལོ་རྒྱུས།” ཞེས་པར་བསྒྱུར་ཏེ་ཆིན་ཧཱ་སློབ་ཆེན་ནང་སློབ་ཁྲིད་བྱེད་ཐུབ་པ་བྱུང་ཡོད་འདུག ད་ལྟ་སློབ་དཔོན་ཐཱང་གིས་རིག་གནས་གསར་བརྗེ་ལོ་རྒྱུས་དེ་སློབ་ཁྲིད་བྱེད་མ་བཅུག་ཚེ་ཁོང་གིས་འུར་ཟིང་དང་རྙོག་འཛིང་གི་དུས་ཚོད་ནང་གི་རྒྱ་ནག་གི་ལོ་རྒྱུས་གང་ཡང་ཁྲིད་ཐུབ་ཀྱི་མེད་ཅེས་བརྗོད་ཡོད་འདུག གོ་ལའི་དུས་བབ་ཀྱིས་དེ་གའི་སློབ་ཆེན་གློག་ཀླད་སྡེ་ཚན་གྱི་སློབ་མ་ནཱེ་ཞིན་ཛི་(Niu Xingzhi)ལ་སྐད་ཆ་དྲིས་པར། ཁོས་ ༢༠༡༥ ལོར་དགེ་རྒན་ཐཱང་གི་རིག་གནས་གསར་བརྗེའི་སློབ་ཚན་དུ་ཕྱིན་པའི་སྐོར་ལ་ “ ཐཱང་གིས་སློབ་ཚན་ཁྲིད་སྟངས་སྣ་འཛོམས་རང་བཞིན་ཅན་ཞིག་འཁྲིད་ཀྱིན་འདུག རིག་གནས་གསར་བརྗེ་སྐོར་གྱི་བརྙན་ཐུང་དང་གླུ་གཞས། མི་སྒེར་གྱི་ལོ་རྒྱུས་དང་སྐབས་དེའི་གློག་བརྙན། དེ་བཞིན། རྗོར་རྗི་ཨོ་རོལ་(George Orwell)གྱི་(༡༩༨༤)ཞེས་པའི་དཔེ་དེབ་ཀྱི་བརྙན་སོགས་བསྟན་ཏེ་སློབ་ཚན་དུ་འཁྲིད་ཀྱི་འདུག”ཅེས་བརྗོད་ཡོད་པ་རེད། ཁོས་ད་དུང་ “ཐཱང་གིས་ལོ་ངོ་ ༤༠ སྔོན་གྱི་རྒྱ་ནག་ནང་གི་འཚོ་བ་སྐྱེལ་སྟངས་སོགས་ཀྱི་རྣམ་པ་སྣུམ་མཚོན་རི་མོའི་ལམ་ནས་ཇི་བཞིན་བྲིས་ཡོད་སྟབས། ཁོང་ལ་སློབ་ཚན་དེ་འཁྲིད་སྤེལ་བྱེད་དུ་མི་འཇུག་པའི་རྒྱུ་མཚན་དེར་ཐུག་ཡོད་པ་རེད།” ཅེས་བརྗོད་འདུག ལོ་སྔོན་མར། མའོ་ཙི་ཏུང་ལོ་ ༡༢༣ གྱི་སྐྱེས་སྐར་ཉིན་ཧྲན་ཏུང་(Shandong University)གཙུག་ལག་སློབ་གཉེར་ཁང་གི་སློབ་དཔོན་(Deng Xiangchao)ཡིས་སྤྱི་ཚོགས་དྲ་ལམ་དུ་མའོ་ཡི་རིག་གནས་གསར་བརྗེ་ཡིས་མི་མང་ས་ཡ་མང་པོའི་ཚེ་སྲོག་འཕྲོག་ཡོད་ཅེས་མའོ་ལ་སྡུག་དམོད་བྱས་ཡོད་སྟབས། སྐད་ཆ་དུམ་བུ་དེ་ལ་བརྟེན་ནས་མའོ་རིང་ལུགས་པ་ཚོས་དེ་མ་ཐག་ངོ་རྒོལ་ཁྲོམ་སྐོར་བྱས་ཡོད་པ་མ་ཟད། གཙུག་ལག་སློབ་གཉེར་ཁང་གི་དམར་ཤོག་ཚོགས་པའི་ལྷན་ཚོགས་ཀྱིས་སྐད་ཆ་དེས་སྤྱི་ཚོགས་ལ་ཤུགས་རྐྱེན་ངན་པ་ཐེབས་ཡོད་སྐོར་བརྗོད་དེ་སློབ་དཔོན་ཁོང་དངོས་སུ་མེ་བསྲེགས་བཏང་ཡོད། དོན་རྐྱེན་དེ་བྱུང་ནས་བདུན་གཅིག་གི་རྗེས་སུ་ཧི་པེ་(Hebei)གྲོང་ཁྱེར་གྱི་སློབ་དཔོན་ཞིག་གིས་ཀྱང་སྤྱི་ཚོགས་དྲ་ལམ་དུ་མའོ་ལ་གདོན་འདྲེ་ཞེས་སྡུག་དམོད་བཏང་ཡོད་པ་རེད། རྒྱ་ནག་པ་མང་པོ་ཞིག་གིས་ད་ལྟའང་མའོ་ལ་རླབས་ཆེ་བའི་གསར་བརྗེ་བ་ཞེས་བརྩི་བཀུར་བྱེད་བཞིན་ཡོད་ལ། ཁོ་རང་གི་ལས་ཀ་ཡག་པོ་རྐྱང་བསྒྲགས་པ་ལས་སྡུག་ཕྱོགས་རྣམས་གཡུག་རྐྱང་བྱེད་བཞིན་ཡོད། དམར་ཤོག་ཚོགས་པས་མའོ་ཡི་འདས་སྐར་ཞིག་དང་བསྟུན་ཏེ་མའོ་ཡི་ལས་ཀ་བྱས་པ་ལས་བརྒྱ་ཆ་ ༧༠ ཞིག་འགྲིག་པ་དང་། བརྒྱ་ཆ་ ༣༠ ནོར་འཁྲུལ་ཤོར་ཡོད་པར་བརྗོད་ཡོད་པ་རེད། གང་ལྟར། རྒྱ་ནག་གཞུང་ཕྱོགས་ནས་མའོ་ཡི་འབྱོར་མེད་གྲལ་རིམ་རིག་གནས་གསར་བརྗེའི་སྐོར་གང་ཡང་ཤོད་ཀྱི་མེད་ཀྱང་། ན་ནིང་རིག་གནས་གསར་བརྗེ་བྱུང་ནས་ལོ་འཁོར་ ༥༠ འཁོར་བའི་དུས་དྲན་སྐབས་རྒྱ་ནག་མི་མང་ཉིན་རེའི་གསར་ཁང་(People’s Daily)གི་རྩོམ་སྒྲིག་པས་ཁུ་སིམ་པའི་གནད་དོན་དེ་ཐག་ཆོད་པོས་ངང་ནས་དཀྲོག་ཡོད་པ་རེད། རྩོམ་སྒྲིག་པས་ “ང་ཚོས་དེ་རིང་བསྐྱར་དུ་བཤད་རྒྱུར། རིག་གནས་གསར་བརྗེ་དེ་ད་ལྟ་རྒྱ་ནག་ནང་འབྱུང་སྲིད་པ་མ་རེད་ལ། མ་འོངས་པར་ཡང་འབྱུང་ཐུབ་ཀྱི་མ་རེད། དེ་རིང་གི་རྒྱ་ནག་ནང་དུ་རིག་གནས་གསར་བརྗེ་འབྱུང་སའི་ས་ཁོད་ཅིག་མེད།” ཅེས་སོགས་འཁོད་ཡོད་འདུག དེ་ལྟར་ན། དེ་རིང་གི་རྒྱ་ནག་ནང་དུ་རིག་གནས་གསར་བརྗེ་སྐོར་ལ་སློབ་ཁྲིད་བྱེད་སའི་ས་ཁོད་ཀྱང་མེད་པ་རེད། རྒྱ་ནག་ནང་དུ་ད་ལྟ་ད་དུང་མའོ་ལ་ཁ་ཞེ་གཉིས་མེད་ཀྱིས་དགའ་ཞེན་བྱེད་མཁན་ཧ་ཅང་མང་ལ། མང་ཆེ་བ་ཞིག་མའོ་ཡི་རིག་གསར་མ་བྱུང་སྔོན་གྱི་གཡོག་པོ་དང་དབུལ་བོའི་རིགས་ཀྱི་ཁྱིམ་རྒྱུད་དང་བུ་རབས་ཚ་རྒྱུད་ཡིན་ལ། ན་ནིང་མའོ་ཡི་སྐྱེས་ཡུལ་ཧོ་ནན་གྲོང་ཁྱེར་དུ་གསེར་སྐུ་ལས་གྲུབ་པའི་མོའུ་ཡི་འདྲ་གཟུགས་མཐོ་ཚད་ལ་རྨིད་ ༣༦ ཡོད་པ་ཞིག་བཞེངས་བསྐྲུན་བྱས་ཡོད། གསར་འགོད་པ། སངས་རྒྱས་དཀོན་མཆོག
མཱ་ལཱ་ལཱ་ཡིས་རྒྱ་ནག་ལ་སྐྱོན་བརྗོད་བྱས།

ཕ་ཀི་སི་ཐན་གྱི་ནོ་བྷེལ་ཞི་བདེའི་གཟེངས་རྟགས་བཞེས་མཁན་བུ་མོ་མཱ་ལཱ་ལཱ་(Malala)ཡིས་རྒྱ་ནག་གི་ནོ་བྷེལ་ཞི་བདེའི་གཟེངས་ཐོབ་མཁན་སྐུ་ཞབས་ལིའུ་ཞོ་པོ་ལ་སྨན་བཅོས་དང་ལྟ་སྐྱོང་ཡག་པོ་མ་ཐོབ་པར་སྐུ་གྲོངས་བར་སྐྱོན་བརྗོད་བྱས། ཁ་སང་གཟའ་ལྷག་པའི་ཉིན་རོའོ་ཊིར་གསལ་ཁང་གིས་གནས་ཚུལ་སྤེལ་བ་ལྟར་ན། ཕ་ཀི་སི་ཐན་གྱི་ ༢༠༡༣ ལོར་འཛམ་གླིང་ནོ་བྷེལ་ཞི་བདེའི་གཟེངས་རྟགས་ཐོབ་མྱོང་མཁན་དང་འགྲོ་བ་མིའི་ཐོབ་ཐང་དང་འཛམ་གླིང་གི་བྱིས་པའི་ཤེས་ཡོན་འཐབ་རྩོད་མཁན་བུ་མོ་མཱ་ལཱ་ལཱ་ཡིས་རྒྱ་ནག་གཞུང་གིས་མི་མང་གི་རང་དབང་ལ་བཀག་སྡོམ་བྱེད་བཞིན་པར་སྐྱོན་བརྗོད་བྱས་འདུག ཁོ་མོས་ “ངས་མི་མང་གི་རང་དབང་ལ་བཀག་སྡོམ་བྱེད་མཁན་གྱི་སྲིད་གཞུང་གང་ཞིག་ཡིན་ཡང་དེར་སྐྱོན་བརྗོད་བྱེད་བཞིན་ཡོད་ལ། ངའི་རེ་བར་རྒྱ་ནག་མི་མང་གིས་སྐུ་ཞབས་ལིའུ་ཞོ་པོ་ཡི་ལས་དོན་གང་བྱས་པ་མིག་དཔེར་བཟུང་སྟེ། ཚང་མས་མཉམ་དུ་རང་དབང་ལ་འཐབ་རྩོད་དང་། མི་མང་གི་ཁེ་དབང་དང་འདྲ་མཉམ་ལ་འཐབ་རྩོད་བྱ་ཐུབ་པའི་རེ་བ་ཡོད།” ཅེས་བརྗོད་འདུག ཁོ་མོ་ཉེ་སྔོན་ཨ་ཧྥི་རི་ཁའི་(Nigeria)རྒྱལ་ཁབ་ནང་ཤེས་ཡོན་ཐད་དཀའ་ངལ་འཕྲད་བཞིན་པར་གོ་རྟོག་སྤེལ་བར་སྐོར་སྐྱོད་གནང་ཡོད་པ་དང་། རྒྱལ་ཁབ་དེ་ནི་ཨ་ཧྥི་རི་ཁའི་ནང་གི་ལུང་པ་ཤེས་ཡོན་གནས་སྟངས་སྐྱོ་ཤོས་དང་བྱིས་པ་ས་ཡ་ ༡༠.༥ ལྷག་སློབ་གྲྭར་འགྲོ་མ་ཐུབ་པར་ལྷག་ཡོད་པ་རེད། དེ་ནི་འཛམ་གླིང་ཡོངས་ཀྱི་བྱིས་པའི་སློབ་སྦྱོང་གོ་སྐབས་ཤོར་བ་ཆེས་མང་བའི་རྒྱལ་ཁབ་དེ་ཆགས་ཡོད་པ་རེད། ཁོ་མོས་ “རྒྱལ་ཁབ་དེའི་བྱང་ཁུལ་དུ་ཁ་ཆེ་ཐལ་སྤྱོད་རིང་ལུགས་པ་ཚོས་དཀའ་རྙོག་བཟོ་བཞིན་ཡོད་སྟབས། ཡུལ་དེའི་ཤེས་ཡོན་གནས་སྟངས་སྐྱོ་བོ་ཡོད་པ་དང་ལོ་གསུམ་གྱི་གོང་དང་བསྡུར་ན་བརྒྱ་ཆ་ ༡༠ ནས་བརྒྱ་ཆ་ ༦ ལ་སྐྱོ་རུ་ཕྱིན་འདུག” ཅེས་བརྗོད་འདུག གཟའ་ཟླ་བའི་ཉིན་ཁོ་མོས་(Nigeria)ཡི་སྲིད་འཛིན་ལ་ཤེས་ཡོན་གནས་སྟངས་ཐད་ལ་མྱུར་མགྱོགས་ངང་ཐབས་ཤེས་འཐེན་དགོས་པ་དང་། རྒྱལ་ཡོངས་སུ་བྱིས་པའི་ཤེས་ཡོན་མྱུར་སྐྱོབ་གཉེན་བརྡ་གཏོང་དགོས་པར་སྐུལ་མ་གནང་ཡོད་པ་རེད། མཱ་ལཱ་ལཱ་ནི་ད་ལོ་ལོ་ ༢༠ ཡིན་པ་དང་། ༢༠༡༠ ལོར་པ་ཀི་སི་ཐན་གྱི་དྲག་སྤྱོད་པས་ཁོ་མོའི་མགོ་ལ་མེ་མདའ་བརྒྱབ་ནས་རྗེས་སུ་ཁོ་མོ་དབྱིན་ཡུལ་ལ་སྐྱབས་བཅོལ་དུ་འགྲོ་དགོས་བྱུང་ཡོད། ཁོ་མོ་ནི་འཛམ་གླིང་གི་ནོ་བྷེལ་ཞི་བདེ་གཟེངས་རྟགས་ཐོབ་མཁན་ལོ་ན་ཆུང་ཤོས་དེ་ཆགས་ཡོད་པ་རེད། གསར་འགོད་པ། སངས་རྒྱས་དཀོན་མཆོག
སྐྱེས་པ་ཞིག་གིས་རང་གི་ཨ་མའི་ཆེད་ལོ་ངོ་ ༢༠
རིང་བུད་མེད་དུ་བརྫུས།

རྒྱ་རིགས་སྐྱེས་པ་ཞིག་གིས་རང་གི་ཨ་མར་བདེ་སྐྱིད་བསྐྲུན་ཆེད་ལོ་ངོ་ཉི་ཤུའི་རིང་རང་ཉིད་བུད་མེད་དུ་བརྫུས་ཏེ། སྐྲ་ལོ་རིང་པོ་བཞག་ཅིང་བུད་མེད་ཀྱི་ལ་བ་གྱོན་ཏེ་ཨ་མའི་གམ་དུ་འདས་གྲོངས་སུ་ཕྱིན་པའི་རང་གི་སྲིང་མོའི་རྣམ་པ་བསྟན་ཡོད་འདུག བྷི་བྷི་སི་གསར་ཁང་གིས་གནས་ཚུལ་སྤེལ་བ་ལྟར་ན། རྒྱ་ནག་གི་སྤྱི་ཚོགས་བརྒྱུད་ལམ་བེ་པཱོ་དྲ་ཚིགས་སྟེང་མིང་ཁ་གསལ་མེད་པ་དང་། ལོ་ན་ ༥༠ ནང་ཡིན་པའི་རྒྱ་ནག་ཀུང་ཤི་(Guangxi)ས་ཁུལ་གྱི་སྐྱེས་པ་ཞིག་གིས་རང་གི་ཨ་མའི་དགའ་བ་སྲུང་ཆེད་ སྔོན་མ་ནས་འདས་གྲོངས་སུ་ཕྱིན་ཟིན་པའི་རང་གི་སྲིང་མོ་ཡིན་ཁུལ་བྱས་ཏེ། སྐྲ་རིང་པོ་བཞག་པ་དང་བུད་མེད་ཀྱི་ལ་བ་གྱོན་ཏེ་ལོ་ངོ་ ༢༠ རིང་བུད་མེད་དུ་བརྫུས་ཡོད་འདུག དེ་ཡང་ལོ་ངོ་ ༢༠ ཡར་སྔོན་ཞིག་ལ་ཨ་མ་དེའི་བུ་མོ་འདས་གྲོངས་སུ་ཕྱིན་ཡོད་པ་དང་། ཨ་མས་བུ་མོའི་ཆེད་དུ་སེམས་སྡུག་བྱས་ཏེ་སེམས་ཁམས་ཐང་པོ་མེད་པ་ཆགས་ཡོད་འདུག ཐེངས་ཤིག་ཨ་མ་དེས་ལྟ་ཕྱོགས་ཤིག་གིས་རང་གི་བུ་དེ་འདས་གྲོངས་སུ་ཕྱིན་པའི་བུ་མོ་ཡིན་པར་འཁྲུལ་ཏེ་དགའ་བོ་བྱུང་ཡོད་སྟབས། བུ་དེས་རང་གི་ཨ་མའི་དགའ་སྤྲོ་དེ་མུ་མཐུད་དུ་སྲུང་ཆེད། འདས་གྲོངས་སུ་ཕྱིན་པའི་སྲིང་མོའི་རྣམ་པ་ལྟར་སྐྲ་རིང་པོ་བཞག་པ་དང་། བུད་མེད་ཀྱི་ལ་བ་གྱོན་ཏེ་ལོ་ངོ་ ༢༠ ལྷག་བསྐྱལ་ཡོད་འདུག སིལ་ཏོག་སྡོང་པོ་ཞེས་པའི་དྲ་གྲོགས་ཤིག་གིས། མིང་མི་གསལ་བའི་མི་དེའི་ལོ་རྒྱུས་བརྙན་བླངས་ཏེ་བེ་པཱོ་དྲ་ཚིགས་སྟེང་བཞག་ཡོད་སྟབས། ད་ལྟ་བརྙན་དེར་ལྟ་མཁན་ས་ཡ ༤་༢ བྱུང་ཡོད་པ་མ་ཟད། རྒྱ་ནག་གི་གསར་འགྱུར་བརྒྱུད་ལམ་ཁག་མང་ཆེ་བས་གནས་ཚུལ་དེ་བསྒྲགས་ཡོད་འདུག བརྙན་དེའི་ནང་། ཀུང་ཤི་གཱོ་ལིན་(Guilin)ས་ཁུལ་ནས་ཡིན་པའི་སྐྱེས་པ་དེས་རྒྱུན་པར་རྒྱ་ནག་གི་སྲོལ་རྒྱུན་ལྭ་བའི་རིགས་གྱོན་ཏེ་ལོ་ན་བགྲེས་བའི་རང་གི་ཨ་མར་གཉོར་སྐྱོང་བྱེད་ཀྱིན་ཡོད་པ་མ་ཟད། ཁོས་བརྙན་དེའི་ནང་ “ངའི་སྲིང་མོ་འདས་གྲོངས་སུ་ཕྱིན་པ་དེས་ང་རང་གི་ཨ་མའི་སེམས་ཁམས་ལ་རྨས་སྐྱོན་བཟོས་ཡོད་སྟབས། ཉིན་ཞིག་ངས་རང་གི་ལུས་ལ་བུད་མེད་ལ་ཞིག་གྱོན་ཏེ་ཨ་མའི་གམ་དུ་སོང་སྐབས། ཨ་མས་ཧ་ཅང་དགའ་སྣང་ཆེན་པོ་བྱས་ངའི་སྲིང་མོ་ཕྱིར་ལོག་སོང་ཟེར་གྱི་འདུག་སྟབས། དུས་དེ་ནས་བཟུང་ངས་བུད་མེད་ཀྱི་ལ་བ་གྱོན་ཏེ་ང་རང་གི་ཨ་མའི་དགའ་སྤྲོ་དེ་མུ་མཐུད་དུ་འཛིན་ཐབས་བྱས་པ་ཡིན། ད་ལྟ་ང་ལ་ཕོའི་གྱོན་ཆས་གཅིག་ཀྱང་མེད་” ཅེས་བརྗོད་ཡོད་པ་དང་། བརྙན་ཐུང་ནང་ཨ་མ་དེས་ཀྱང་རང་ཉིད་ཀྱི་བུ་ལ “མོ་རང་ངའི་བུ་མོ་ཡིན། དེ་སྔོན་ངའི་བུ་མོ་གཞན་ཞིག་འདས་གྲོངས་སུ་ཕྱིན་རྗེས་མོ་རང་ངའི་བུ་མོ་ཆགས་པ་རེད་” ཅེས་བརྗོད་ཡོད་པ་རེད། བརྙན་ཕབ་མཁན་དེས་སྐྱེས་པ་དེར། ཁྱེད་རང་གིས་ནམ་རྒྱུན་བུད་མེད་ཀྱི་ལྭ་གྱོན་ན་མི་གཞན་གྱིས་ལྟ་སྟངས་ཁྱད་མཚར་འཛིན་པར་ཞེད་ཀྱི་མི་འདུག་གམ་ཞེས་དྲིས་པར་མི་དེས་ “ངས་རང་གི་ཨ་མའི་ཆེད་དུ་འདི་ལྟར་སྒྲུབ་ཀྱི་ཡོད་སྟབས། མི་གཞན་གྱིས་ལྟ་སྟངས་ག་རེ་བཟུང་ཡང་ང་ལ་ཁྱད་པར་མི་འདུག མ་གཞི་ནས་ངས་ག་རེ་བྱས་ཀྱང་མི་གཞན་གྱི་འཕྱ་སྨོད་བྱེད་པར་ཞེད་དགོས་དོན་འདུག་གམ།”ཞེས་བརྗོད་ཡོད། བེ་པཱོ་དྲ་ཚིགས་སྟེང་མི་སྟོང་ཕྲག་མང་པོས་མི་དེའི་སྐོར་གླེང་སློང་བྱས་ཡོད་པའི་ཁྲོད། མི་ཞིག་གིས་ “ཁོས་རང་གི་ཨ་མར་བདེ་སྐྱིད་བསྐྲུན་ཐབས་སུ་ལོ་ངོ་ ༢༠ ལ་རང་ཉིད་བུད་མེད་དུ་བརྫུས་ཡོད་སྟབས། མི་གཞན་ལ་འདིའི་ཐད་ལྟ་སྟངས་ཇི་འདྲ་ཡོད་མེད་མི་ཤེས་ཀྱང་། ངས་བསམ་ན། ང་ཚོས་ཁོ་བོས་ཕ་མར་བརྩི་བཀུར་བྱེད་པའི་ཡ་རབས་སྤྱོད་བཟང་དེར་བསྔགས་བརྗོད་བྱེད་འོས་”ཞེས་བྲིས་ཡོད་པ་དང་། མི་གཞན་ཞིག་གིས་ “ཁོ་ནི་དངོས་གནས་སྐྱེས་པ་ཕོ་ཞིག་རེད་”ཅེས་བྲིས་ཡོད་འདུག ཡང་མི་གཞན་ཞིག་གིས་ “ཁོ་ལ་དངོས་གནས་བུ་མོ་ལྟ་བུའི་རྣམ་པ་མཛེས་པོ་འདུག་” ཅེས་འཁོད་ཡོད་ཀྱང་། མི་གཞན་ཞིག་གིས་ “འདི་ནི་ཕ་མར་བརྩི་བཀུར་བྱེད་སྟངས་ཤིག་རེད་དམ། ཡང་ན། ཁོས་རང་ཉིད་ལ་ཡོད་པའི་བུད་མེད་ཀྱི་གཤིས་ཀ་དེ་གཡོལ་ཐབས་བྱེད་ཀྱི་ཡོད་དམ་”ཞེས་དོགས་སློང་ཡང་བྱས་ཡོད་འདུག སྤྱིར་རང་ཉིད་ཀྱི་ཕ་མ་དང་རྒན་རབས་པ། ཕ་མེས་ཚོར་བརྩི་བཀུར་བྱེད་པ་ནི་རྒྱ་ནག་གི་སྔ་མའི་སྤྱི་ཚོགས་དང་སྲོལ་རྒྱུན་རིག་གཞུང་གི་སྙིང་བཅུད་གལ་ཆེན་ཞིག་ཡིན་པ་མ་ཟད། དེང་སང་རྒྱ་ནག་གི་སྤྱི་ཚོགས་བརྒྱུད་ལམ་ཁག་གི་བརྗོད་གཞི་གཙོ་བོ་ཞིག་ཀྱང་ཆགས་ཡོད། རང་ཉིད་ཀྱི་ཕ་མ་དང་རྒན་རབས་པ། ཕ་མེས་སོགས་ལ་བརྩི་བཀུར་བྱེད་པའི་ཡ་རབས་བཟང་སྤྱོད་ཀྱི་ལྟ་གྲུབ་དེ་སྤྱི་ལོའི་དུས་རབས་སྔོན་གྱི་ལོ་ངོ་ ༤༠༠ སྐབས་ཀྱི་ཁུང་ཙིའི་གཞུང་ལུགས་ནང་གི་བརྗོད་བྱ་གཙོ་བོ་ཞིག་ཡིན་པ་དང་། ཁུང་ཙིའི་ལྟ་གྲུབ་ལ་རྒྱ་ནག་གིས་བརྩི་བཀུར་ཆེན་པོ་བྱེད་པ་རེད། རྒྱ་ནག་གི་ཧན་རྒྱལ་པོའི་རིང་ལུགས་(206 BC, AD 220)སྐབས་སུ་དམག་དཔོན་བསྐོ་བཞག་བྱེད་སྐབས་ཀྱང་། རང་གི་ཕ་མ་དང་རྒན་རབས་པ། དེ་བཞིན། ཕ་མེས་ཚོར་བརྩི་བཀུར་བྱེད་པ་ནི་མེད་དུ་མི་རུང་བའི་ཆ་རྐྱེན་ཞིག་ཏུ་རྩི་བ་རེད། གསར་འགོད་པ། སྐལ་བཟང་སྦྱིན་པ།

རྒྱ་ནག་གི་ཁེ་ཕན་ལ་གནོད་སྐྱོན་བཟོ་མི་ཆོག་ཟེར།

ཕྱི་ཟླ་ ༨ ཚེས་ ༡༧ ནས་ཉིན་གསུམ་རིང་༧གོང་ས་མཆོག་ལྷོ་ཨ་ཧྥི་རི་ཁའི་རྒྱལ་ཁབ་བྷོ་ཊི་སི་ཝ་ནའི་རྒྱལ་སར་འཚོགས་འཆར་ཡོད་པའི་འགྲོ་བ་མིའི་ཐོབ་ཐང་ལྷན་ཚོགས་སྟེང་ཕེབས་འཆར་ཡོད་པར་རྒྱ་ནག་ཁོང་ཁྲོ་ལང་། ཧིན་དྷུ་སི་ཐན་དུས་བབ་ཀྱིས་ ༢༠༡༧།༧།༢༦ ཉིན་སྤེལ།  ཁ་སང་གཟའ་ལྷག་པའི་ཉིན། རྒྱ་ནག་གིས་ཏཱ་ལའི་བླ་མ་མཆོག་ལྷོ་ཨ་ཧྥི་རི་ཁའི་རྒྱལ་ཁབ་བྷོ་ཊི་སི་ཝ་ན་ (Botswana) ནང་ཆིབས་སྒྱུར་བསྐྱང་འཆར་ཡོད་པར་ཁོང་ཁྲོ་ལངས་ཏེ། ཨ་ཧྥི་རི་ཁའི་རྒྱལ་ཁབ་ཀྱིས་པེ་ཅིན་གཞུང་གི་གལ་ཆེའི་ཁེ་ཕེན་ལ། གནོད་སྐྱོན་བཟོས་མི་ཆོག་པའི་ཉེན་བརྡ་བཏང་ཡོད། པེ་ཅིན་གཞུང་གིས་༧གོང་ས་ཏཱ་ལའི་བླ་མ་མཆོག་ལ་འབྲེལ་བ་འཛིན་པ་དང་མགྲོན་འབོད་ཞུ་མཁན་རྒྱལ་ཁབ་ཁག་ལ་ངོ་རྒོལ་བྱེད་ཀྱི་ཡོད་པ་དང་། རྒྱ་ནག་གིས་ “ཏཱ་ལའི་བླ་མ་ནི་ལུག་པགས་གྱོན་པའི་སྤྱང་ཀི” དང་། “བོད་ནང་ཁ་བྲལ་གྱི་ལས་འགུལ་སློང་མཁན་ཞིག་ཡིན་པའི་སྐྱོན་འདོགས་བྱེད་ཀྱིན་ཡོད། རྒྱ་ནག་ཕྱི་འབྲེལ་ལྷན་ཁང་གི་མགྲིན་ཚབ་པ་ལུ་ཁང་གིས་ “རྒྱ་ནག་གིས་འབྲེལ་ཡོད་རྒྱལ་ཁབ་ཁག་ལ་ཏཱ་ལའི་བླ་མའི་གཟིགས་སྐོར་ཐད་ཀྱི་རྒྱ་ནག་གི་ལངས་ཕྱོགས་གསལ་བོར་བཤད་ཡོད” ཅེས་དང་། “ང་ཚོས་འབྲེལ་ཡོད་རྒྱལ་ཁབ་ཁག་གིས་རྒྱ་ནག་གི་གལ་ཆེའི་ཁེ་ཕན་ལ་བརྩི་བཀུར་བྱེད་པའི་རེ་བ་ཡོད། རྒྱ་ནག་གིས་ཕྱིའི་རྒྱལ་ཁབ་ཁག་ལ་རྒྱ་ནག་གི་ནང་སྲིད་ལ་ཐེ་གཏོགས་བྱེད་དུ་འཇུག་རྒྱུ་མིན། ང་ཚོས་ཕྱིའི་རྒྱལ་ཁབ་ཁག་གིས་རྒྱ་ནག་གི་གལ་ཆེའི་ཁེ་ཕན་ལ་གནོད་པའི་བྱ་བ་བསྒྲུབ་པར་མོས་མཐུན་བྱ་མི་སྲིད” ཅེས་བཤད་ཡོད་འདུག འཆར་ཟླ་ ༨ ཚེས་ ༡༧ ནས་ཉིན་གསུམ་རིང་༧གོང་ཏཱ་ལའི་བླ་མ་མཆོག་ལྷོ་ཨ་ཧྥི་རི་ཁའི་རྒྱལ་ཁབ་བྷོ་ཊི་སི་ཝ་ན་ (Botswana) ཡི་རྒྱལ་ས་གྷ་བྷོ་རའོ་ནི་ (Gaborone) ནང་འཚོགས་ཡོད་པའི་འགྲོ་བ་མིའི་ཐོབ་ཐང་ལྷན་ཚོགས་ཐོག་ཆིབས་བསྒྱུར་བསྐྱང་འཆར་ཡོད་པ་རེད། རྒྱ་ནག་ནི་ཨ་ཧྥི་རི་ཁའི་ཚོང་འབྲེལ་རྒྱལ་ཁབ་ཆེ་ཤོས་ཡིན་པ་དང་། རྒྱ་ནག་གཞུང་འབྲེལ་ཚོང་གཉེར་ཁང་ཁག་གིས་བྷོ་ཊི་སི་ཝ་ན་རྒྱལ་ཁབ་ནང་ཁེ་ལས་འཛུགས་སྐྲུན་གྱི་འཆར་གཞི་མང་པོ་བཟོས་ཡོད། བོད་ནང་ཞི་བའི་སྒེར་ལངས་ལ་ཕམ་ཉེས་བྱུང་རྗེས་ ༡༩༥༩ ལོར་༧གོང་ས་ཏཱ་ལའི་བླ་མ་མཆོག་རྒྱ་གར་ནང་བྲོས་བྱོལ་དུ་ཕེབས་པ་ནས་བཟུང་ཁོང་བཙན་བྱོལ་ནང་འཚོ་བཞུགས་གནང་ཡོད། ཕྱིའི་རྒྱལ་ཁབ་གང་རུང་གིས་ཁོང་མགྲོན་འབོད་ཞུས་མ་ཐག་རྒྱ་ནག་གིས་འགོག་རྐྱེན་སྣ་ཚོགས་བཟོ་བཞིན་ཡོད། ༧གོང་ས་ཏཱ་ལའི་བླ་མ་མཆོག་ཁྱིམ་མཚེས་རྒྱལ་ཁབ་སོག་ཡུལ་དུ་ཆིབས་བསྒྱུར་བསྐྱངས་པར་བརྟེན་ཏེ། རྒྱ་ནག་གིས་སོག་ཡུལ་གྱི་དཔལ་འབྱོར་འཚོལ་སྒྲུབ་བཀག་སྡོམ་བྱས་ཏེ། སོག་ཡུལ་གྱི་དཔལ་འབྱོར་ཞ་འཐེང་བཟོས་ཡོད། དེ་བཞིན། འདི་ལོའི་ཕྱི་ཟླ་ ༤ ནང་ཨ་རུ་ཅལ་མངའ་སྡེའི་ནང་ཆིབས་བསྒྱུར་བསྐྱངས་སྐབས། པེ་ཅན་གཞུང་གིས་ཨ་རུ་ན་ཅལ་ནི་རྒྱ་ནག་གི་མངའ་ཁོངས་ཡིན་ལུགས་བཤད་དེ། རྒྱ་གར་ནུབ་ཤར་མངའ་སྡེའི་གྲོང་ཁྱེར་ ༦ དྲུག་གི་མིང་བརྗེས་ནས་རྒྱ་གར་ལ་འཁོན་ལན་བསློགས་ཡོད། གསར་འགོད་པ། པདྨ་རྒྱལ།  

སྐུ་ལུས་མེར་སྲེག་གནང་མཁན་ཞིག་ཀློད་གྲོལ་བཏང་།

འདས་པའི་ལོ་དྲུག་ཙམ་གྱི་རིང་གར་ཡོད་ཅི་བྱུང་མེད་པར་གྱུར་བའི་སྐུ་ལུས་མེར་སྲེག་གནང་མཁན་རྔ་བ་ཀིརྟི་དགོན་གྱི་གྲྭ་བློ་བཟང་སྐལ་བཟང་ལགས་དེ་རིང་བཙོན་གྲོལ་བཏང་ཡོད་འདུག འདི་གར་བོད་མི་ཞིག་གིས་གནས་ཚུལ་མཁོ་སྤྲོད་གནང་བ་ལྟར་ན། རྒྱ་ནག་གཞུང་གིས་འཛིན་བཟུང་བཙན་འཁྲིད་བྱས་པའི་བོད་དོན་སྐུ་ལུས་མེར་སྲེག་གནང་མཁན་རྔ་བ་ཀིརྟི་དགོན་པའི་གྲྭ་བློ་བཟང་སྐལ་བཟང་ལགས་དེ་རིང་རྔ་བ་ཏིག་ཡང་ (德阳阿坝监狱) བཙོན་ཁང་ནས་ཀློད་གྲོལ་བཏང་ཡོད་པ་དང་། ད་ལྟའི་ཆར་ཁོང་གི་སྐུ་གཟུགས་གནས་སྟངས་ག་འདྲ་ཡིན་ཤེས་རྟོགས་ཐུབ་ཀྱི་མེད་པ་རེད། ཕྱི་ལོ་ ༢༠༡༡ ་ཟླ་ ༩ ཚེས་ ༢༦ ཉིན་གྱི་སྔ་དྲོ་བོད་ནང་གི་ཆུ་ཚོད་ ༡༠ ཡས་མས་སུ། རྔ་བ་ཀིརྟི་དགོན་པའི་རང་ལོ་ ༡༨ ཡིན་པའི་གྲྭ་བློ་བཟང་སྐལ་བཟང་ལགས་དང་རང་ལོ་ ༡༨ ཡིན་པའི་གྲྭ་བློ་བཟང་དཀོན་མཆོག་གཉིས་ཀྱིས། རྔ་བ་རྫོང་གི་ཁྲོམ་གཞུང་དུ་ “༸རྒྱལ་བ་རིན་པོ་ཆེ་སྐུ་ཚེ་ཁྲི་ལོར་བརྟན་པར་ཤོག བོད་ལ་ཆོས་དད་རང་དབང་དགོས།” ཞེས་སྐུ་ལུས་མེར་བསྲེགས་ཀྱིས་ངོ་རྒོལ་སྐད་འབོད་གནང་ཡོད་པ་དང་། ་། ཅུང་ཙམ་ལས་མ་འགོར་བར་ཉེན་རྟོག་པ་དང་དྲག་ཆས་དམག་མི་མང་པོ་ཡོང་སྟེ།  གྲྭ་བློ་བཟང་སྐལ་བཟང་ལགས་ཉེན་རྟོག་པས་བཙན་འཁྲིད་བྱས་རྗེས་ད་ལྟ་བར་གར་སོང་ཅི་བྱུང་མེད་པར་གྱུར་ཡོད་པ་དང་། ཁོང་གི་རོགས་པ་གྲྭ་བློ་བཟང་དཀོན་མཆོག་ལགས་འདི་ལོའིི་ཕྱི་ཟླ་ ༣ ཚེས་ ༢༨ ཉིན་བཙོན་ཁང་ནས་ཀློད་གྲོལ་བཏང་ཡོད་པ་རེད། གྲྭ་བློ་བཟང་སྐལ་བཟང་ལགས་ནི་རྔ་བ་རྫོང་རྨེའུ་རུ་མ་རུ་ཆེན་གཉིས་པའི་ཇ་རུ་ཚང་གི་ཚེ་རིང་བཀྲ་ཤིས་ཀྱི་བུ་དང་། ཕྱི་ལོ་ ༢༠༡༡ ལོར་སྐུ་ལུས་མེར་སྲེག་གནང་མཁན་གྲྭ་ཕུན་ཚོགས་ལགས་ཀྱི་ཚ་བོ་ཡིན་འདུག ཕྱི་ལོ་ ༢༠༠༩ ནས་ད་ལྟའི་བར་བོད་ནང་དུ་བོད་མི་ ༡༥༠ མ་ཟིན་ཙམ་གྱིས་སྐུ་ལུས་མེར་བསྲེགས་གནང་སྟེ། རྒྱ་གཞུང་གི་བཙན་གནོན་སྲིད་བྱུས་ལ་ངོ་རྒོལ་གནང་ཡོད་པ་གསལ་པོ་ཆགས་ཡོད་པ་དང་། སྐུ་ལུས་མེར་བསྲེགས་གནང་མ་ཐག་ཉེན་རྟོག་པས་བཙན་འཁྲིད་བྱས་ཏེ་གར་ཡོད་ཅི་བྱུང་མེད་པར་གྱུར་བའི་བོད་མི་ ༢༢ ལྷག་གི་ནང་ནས་གསུམ་ཀློད་གྲོལ་བཏང་ཟིན་པ་ཁ་གསལ་ཆགས་ཡོད་པ་རེད། གསར་འགོད་པ། པདྨ་མཚོ།
བྱང་ཀོ་རི་ཡས་འཇིགས་སྣང་བསྐུལ།
ཊི་རུམ་ཕིས་གང་བྱེད་ཐུབ་ཀྱི་རེད།

སི་ཨིན་ཨིན་གསར་ཁང་གིས་ ༢༠༡༧།༧།༢༩ ཉིན་སྤེལ བའི གནས ཚུལ། བྱང་ཀོ་རི་ཡའི་རྒྱང་སྐྱོད་མེ་ཤུགས་འཕུར་མདའ་ཚོད་ལྟ་བྱས་པ་དེས་ཨེ་ཤ་ཡའི་གླིང་ཆེན་དང་ཨ་རིའི་རྒྱལ་ས་ཝ་ཤིན་ཊོན་ལ་སེམས་འཚབ་ཆེན་པོ་བསླངས་ཡོད་པ་མ་ཟད། བྱང་ཀོ་རི་ཡའི་གདུག་རྩུབ་ཆེ་བའི་མགོ་ཁྲིད་དང་ཨ་རིར་སྙོབ་ཐུབ་པའི་མེ་ཤུགས་འཕུར་མདའ་གཉིས་ནི། ད་ལྟ་ཊི་རུམ་ཕི་གཞུང་གི་ཕྱི་སྲིད་ལ་དཀའ་ཁག་ཆེ་ཤོས་སྤྲོད་མཁན་དེ་ཆགས་ཡོད། བྱང་ཀོ་རི་ཡས་ཨ་རིར་ཞེད་སྣང་སློང་གི་ཡོད་པ་མ་ཟད། འདས་པའི་ལོ་ཟླའི་ནང་བྱང་ཀོ་རི་ཡས་ཨ་རིའི་སྲིད་འཛིན་མང་པོར་གདོང་གཏད་མྱོང་ཡོད། བྱང་ཀོ་རི་ཡས་རྡུལ་ཕྲན་མཚོན་ཆ་ཚོད་ལྟ་བྱེད་སྐབས། ཊི་རུམ་ཕི་གཞུང་ངོས་ནས་ “འདམ་ག་ནི་ཅོག་རྩེའི་སྟེང་དུ་ཡོད་” ཅེས་བརྗོད་དེ་བྱང་ཀོ་རི་ཡར་ཉེན་བརྡ་བཏང་ཡོད། གལ་སྲིད་རྒྱལ་ཁབ་དེ་གཉིས་རྒྱལ་ཁབ་ཡག་པོ་ཞིག་མ་རེད་ཅེས་བརྗོད་ན། རྒྱལ་ཁབ་དེ་གཉིས་ཀྱིས་ལན་འདེབས་གང་ཞིག་བྱེད་སྲིད་དམ། ༡) དཔལ་འབྱོར་གནོན་ཤུགས། ཨ་རི་དང་མཉམ་འབྲེལ་རྒྱལ་ཚོགས་གཉིས་ཀྱིས་རྒྱལ་སྤྱིའི་སྟེང་བྱང་ཀོ་རི་ཡ་དང་ཚོང་འབྲེལ་བྱེད་རྒྱུ་བཀག་འགོག་བྱས་ཡོད། འོན་ཀྱང་། ཨ་རི་དང་མཉམ་འབྲེལ་རྒྱལ་ཚོགས་ཀྱིས་བྱང་ཀོ་རི་ཡའི་རྡུལ་ཕྲན་མཚོན་ཆའི་འོད་མདངས་དེ་ད་དུང་འགེབ་ཐུབ་མེད། ད་ལྟ་ཨ་རིའི་དྲུང་ཆེ་ཊེ་ལར་སཱོན་གྱིས་བྱང་ཀོ་རི་ཡ་ལ་རྒྱལ་ཁབ་སུ་ཞིག་གིས་ཚོང་འབྲེལ་བྱས་ན། དེ་ལ་ཨ་རིས་ཉེས་ཆད་གཏོང་གི་ཡིན་ཞེས་བརྗོད་འདུག སྐད་ཆ་དེས་ཤུགས་ལས་རྒྱ་ནག་ལ་ཉེན་བརྡ་གཏོང་གི་ཡོད། གང་ཡིན་ཟེར་ན། བྱང་ཀོ་རི་ཡའི་ཕྱིར་ཚོང་བརྒྱ་ཆ་ ༩༠ ནི་རྒྱ་ནག་ཆགས་ཡོད་སྟབས། ཊེ་ལར་སཱོན་གྱི་ཐབས་ཇུས་དེ་ལེགས་འགྲུབ་འབྱུང་དཀའ་མོ་རེད། བྱང་ཀོ་རི་ཡར་རྡུལ་ཕྲན་མཚོན་ཆ་གསར་སྐྲུན་བྱེད་པའི་མ་དངུལ་ཡོང་སྒོ་འཛམ་གླིང་ས་ཕྱོགས་གང་སར་ཁྲིམས་འགལ་ནག་ཚོང་བྱེད་པ་ལས་ཡོང་གི་ཡོད། དྲ་རྒྱ་བརྒྱུད་དེ་དངུལ་ཁང་ཁག་ལ་ལྐོག་འཛུལ་དང་། དམག་གི་མཚོན་ཆ་དང་མྱོས་རྫས་རིགས་ལྐོག་ཚོང་བྱེད་པ། དངུལ་ལོ་རྫུན་བཟོ་བྱེད་པ། ད་དུང་ལྐོག་ཏུ་མི་ཚོང་རྒྱག་རྒྱུའི་ཉེན་ཁའང་ཆེན་པོ་འདུག བྱང་ཀོ་རི་ཡས་དེ་འདྲའི་ཁྲིམས་འགལ་གྱི་བྱ་བ་བྱས་ཏེ་ཨ་སྒོར་ས་ཡ་བརྒྱ་ཕྲག་ཁ་ཤས་ཀྱི་ཁེ་ཕན་ལེན་ཐུབ་ཀྱི་ཡོད་སྟབས། མཉམ་འབྲེལ་རྒྱལ་ཚོགས་ཀྱིས་བྱང་ཀོ་རི་ཡར་ཚོང་འབྲེལ་བཀག་འགོག་བྱས་ཡོད། འོན་ཀྱང་། བྱང་ཀོ་རི་ཡ་གཞུང་གིས་མུ་མཐུད་དེ་རྡུལ་ཕྲན་མཚོན་ཆ་གསར་བཟོ་དང་ཚོད་ལྟ་བྱེད་ཐུབ་ཀྱི་ཡོད་ཚུལ་སི་ཨིན་ཨིན་གསར་ཁང་ལ་བརྗོད་ཡོད་འདུག ༢) དྲ་རྒྱ་དང་གནས་ཚུལ་གྱི་དམག་འཁྲུག གདུག་རྩུབ་ཆེ་བའི་བྱང་ཀོ་རི་ཡས་གཞན་གྱི་དྲ་རྒྱར་ལྐོག་འཛུལ་བྱེད་པ་མ་ཟད། གནས་ཚུལ་བདེན་རྫུན་སྣ་ཚོགས་ཀྱི་དམག་འཁྲུག་རྒྱག་བཞིན་པ་འཛམ་གླིང་ས་ཕྱོགས་གང་ས་ནས་ཤེས་ཀྱི་ཡོད། དེང་སང་བྱང་ཀོ་རི་ཡས་སུ་ལའང་བརྩི་འཇོག་དང་ཉན་འཇོག་མི་བྱེད་པར་རྡུལ་ཕྲན་མཚོན་ཆ་ཚོད་ལྟ་བྱེད་བཞིན་པའི་ལས་འགུལ་དེ་དྲ་རྒྱ་བརྒྱུད་བཀག་འགོག་བྱེད་ཐུབ་སྲིད་ཟེར། འོན་ཀྱང་། དྲ་རྒྱའི་ཁྱད་ལས་པ་ཚོས་བརྗོད་པ་ལྟར་ན། བྱང་ཀོ་རི་ཡའི་དྲ་རྒྱར་ལྐོག་འཛུལ་བྱས་ཏེ་རྡུལ་ཕྲན་མཚོན་ཆའི་ལས་འགུལ་གནས་སྐབས་རིང་འཐུས་ཤོར་གཏོང་ཐུབ་སྲིད་ཀྱང་། ལས་འགུལ་དེ་རྦད་དེ་བཀག་འགོག་བྱེད་མི་ཐུབ་ཅེས་བརྗོད་ཡོད་འདུག ༣) གཉིས་ཕན་གྱི་གྲོས་མོལ། འདས་པའི་ཨ་རིའི་གཞུང་གིས་བྱང་ཀོ་རི་ཡ་དང་གྲོས་མོལ་ཡོང་བའི་འབད་བརྩོན་བྱས་ཡོད། ལོ་སྔོན་མར་ལྷོ་ཀོ་རི་ཡ་དང་ཉི་ཧོང་། རྒྱ་ནག ཨུ་རུ་སུ་སོགས་རྒྱལ་ཁབ་ཁ་ཤས་ཀྱིས་མཉམ་དུ་ཚོགས་འདུ་ཚོགས་ཏེ། བྱང་ཀོ་རི་ཡར་ཁ་གཏད་ལྕོག་རྒྱུའི་གྲོས་མོལ་བྱས་ཡོད་ཀྱང་ལེགས་འགྲུབ་བྱུང་མེད། འོན་ཀྱང་། ཐེངས་ཤིག་བྱང་ཀོ་རི་ཡས་ལོ་ ༢༠ རིང་རྡུལ་ཕྲན་མཚོན་ཆའི་ལས་འགུལ་མཚམས་འཇོག་བྱེད་ཀྱི་ཡིན། དེ་སྔ་མཚམས་འཇོག་བྱས་ཡོད་པའི་ཚོང་འབྲེལ་དག་སླར་ཡང་མགོ་འཛུགས་བྱེད་རོགས་ཞེས་ཞུས་ཡོད་ཀྱང་། རྗེས་སུ་བྱང་ཀོ་རི་ཡ་དམ་བཅའ་དེ་ལས་བརྒལ་ཡོད་པ་རེད། ལོ་འདིའི་མགོར་ཨ་རིའི་སྲིད་འཛིན་ཊི་རུམ་ཕིས། གོ་སྐབས་བཟང་པོ་ཞིག་དང་བསྟུན་ཏེ་བྱང་ཀོ་རི་ཡའི་མགོ་ཁྲིད་ཀཱེམ་ཇོང་ཨུན་དང་ཐུག་འཕྲད་བྱས་ཏེ། བྱང་ཀོ་རི་ཡའི་རྡུལ་ཕྲན་མཚོན་ཆས་གང་སར་སེམས་འཚབ་སློང་བཞིན་པ་དེ་ལྷིང་འཇགས་བཟོ་འདོད་འདུག་ཅེས་བརྗོད་ཡོད། ༤) རྒྱལ་སྤྱིའི་གནོན་ཤུགས་ལས་འགུལ། ལས་འགུལ་དེ་ནི་གསར་པ་ཞིག་རེད། ང་ཚོས་ལས་འགུལ་དེ་ཇི་ཙམ་ལམ་ལྷོངས་ཡོང་མིན་ལྟ་ཆོག འདི་ལོའི་ཕྱི་ཟླ་ ༤ པར་ཨ་རིའི་དྲུང་ཆེ་ཊེ་ལར་སཱོན་གྱིས། མཉམ་འབྲེལ་རྒྱལ་ཚོགས་ཁོངས་སུ་ཡོད་པའི་རྒྱལ་ཁབ་དག་གིས་བྱང་ཀོ་རི་ཡ་དང་ཚོང་འབྲེལ་བྱེད་མི་ཆོག་པའི་བཀའ་བརྒྱ་བཏང་སྟེ། བྱང་ཀོ་རི་ཡ་ཁེར་རྐྱང་དུ་འཕུད་དགོས་པའི་རེ་འདུན་བཏོན་ཡོད་པ་མ་ཟད། མཉམ་འབྲེལ་རྒྱལ་ཚོགས་ཀྱི་རྒྱུན་ལས་ཚོས་དེ་ལ་ངེས་པར་དུ་བརྩི་འཇོག་བྱེད་དགོས་པའི་བཀའ་ནན་པོ་བཏང་ཡོད། འོན་ཀྱང་། སྐབས་དེར་ཊེ་ལར་སཱོན་གྱིས་བྱང་ཀོ་རི་ཡ་དང་ཨ་རི་གཉིས་ཀྱི་ཕྱིར་ཚོང་ལ་འབྲེལ་བ་མེད་པའི་རྒྱལ་ཁབ་དག་གིས་བཀའ་བརྒྱ་དེ་དང་ལེན་བྱས་ན་ཕན་ཐོགས་གང་ཡོད་མེད་སྐོར་བརྗོད་མེད། ༥) བྱང་ཀོ་རི་ཡའི་དམག་གཞུང་བརྗེ་བ། ཊི་རུམ་ཕི་གཞུང་གིས་བྱང་ཀོ་རི་ཡའི་དམག་གཞུང་དེ་བརྗེ་དགོས་པའི་སྐོར་ལ་མགོ་རྙོག་ཅན་གྱི་གནས་ཚུལ་ཞིག་བཏང་ཡོད། འདི་ལོའི་ཕྱི་ཟླ་ ༤ པར་སྐུ་ཞབས་ཊེ་ལར་སཱོན་གྱིས་བྱང་ཀོ་རི་ཡའི་དམག་གཞུང་བརྗེ་དགོས་ཞེས་བརྗོད་སྐབས། མགོ་ཁྲིད་ཀཱེམ་ཇོང་ཨུན་གྱི་དབང་ཆ་མེད་པ་བཟོ་དགོས་ཞེས་པའི་དོན་མ་རེད་ཅེས་འགྲེལ་བརྗོད་བྱས་ཡོད་འདུག ཕྱི་ཟླ་ ༧ པར་ཨ་རིའི་རྒྱལ་སྤྱིའི་གསང་བའི་ལས་ཁུངས་ཀྱི་འགན་འཛིན་མཱ་ཡེག་པཱོམ་པིའོ་(Mike Pompeo)ཡིས་གོང་གི་བསམ་ཚུལ་དེར་རྒྱབ་སྐྱོར་ཡོད་པའི་རྣམ་པ་བསྟན་ཡོད་པ་མ་ཟད། གལ་ཆེ་ཤོས་དེ་མི་དང་རྡུལ་ཕྲན་མཚོན་ཆ་གཉིས་དབྱེ་འབྱེད་བྱེད་ཐུབ་དགོས། གང་ཡིན་ཟེར་ན། རྡུལ་ཕྲན་མཚོན་ཆ་ལས་ཀྱང་འཇིགས་སྣང་སྐྱེ་དགོས་པ་ནི་རྡུལ་ཕྲན་མཚོན་ཆ་བེད་སྤྱོད་གཏོང་མཁན་གི་མི་ཡིན་བརྗོད་ཡོད་འདུག ༦) དམག་མིའི་སྟོབས་ཤུགས། ཊི་རུམ་ཕི་གཞུང་གིས་བྱང་ཀོ་རི་ཡ་དང་དམག་འཁྲུག་རྒྱག་རྒྱུར་གྲ་སྒྲིག་ཡོད་པའི་རྣམ་འགྱུར་སྟོན་གྱི་ཡོད། འོན་ཀྱང་། འཛམ་གླིང་འདིའི་སྒང་གི་རྒྱལ་ཁབ་སུས་ཀྱང་དམག་འཁྲུག་བྱུང་ན་འདོད་ཀྱི་མེད། གལ་ཏེ་ཨ་རི་དང་བྱང་ཀོ་རི་ཡ་གཉིས་དམག་འཁྲུག་ཤོར་ན། དོན་མེད་དུ་ཨེ་ཤ་ཡའི་རྒྱལ་ཁབ་ཁག་དང་ལྷག་པར་དུ་རྒྱ་ནག་ནང་ཟིང་འཁྲུག་དང་དེའི་ཤུགས་རྐྱེན་ཆེན་པོ་ཐེབས་ངེས་ཡིན། སྤྱིར་དམག་འཁྲུག་དེར་ཨ་རིར་རྒྱལ་ཁ་ཐོབ་སྲིད་ཀྱང་། དམག་འཁྲུག་གིས་རྐྱེན་བྱས་ཏེ་མང་ཚོགས་སྟོང་ཕྲག་མང་པོ་འདས་གྲོངས་སུ་འགྱུར་རྒྱུ་མ་ཟད། ལྷོ་ཀོ་རི་ཡ་ལའང་གྱོང་གུད་ཤུགས་ཆེན་པོ་ཐེབས་ངེས་ཡིན། གསར་འགོད་པ། ཉེ་མ་ཚེ་རིང་།
གཟི་ཚ་སྡེ་དགུར་ས་ཡོམ་ཆེན་པོ་བྱུང་།

དེ་རིང་དགོང་མོར་སི་ཁྲོན་རྔ་བ་ཁུལ་གཟི་ཚ་སྡེ་དགུ་རུ་ས་ཡོམ་ཚད་རིམ་བདུན་ཙམ་ཞིག་བརྒྱབ་སྟེ་གནོད་སྐྱོན་ཆེན་པོ་བཟོས་ཡོད་འདུག དེ་རིང་བོད་ནང་གི་དགོང་མོའི་ཆུ་ཚོད་དགུ་དང་སྐར་མ་བཅུ་དགུ་ཙམ་གྱི་ཐོག སི་ཁྲོན་རྔ་བ་ཁུལ་གཟི་ཚ་སྡེ་དགུ་རུ་ས་ཡོམ་ཚད་རིམ་བདུན་ཙམ་ཞིག་བརྒྱབ་སྟེ། ད་ལྟ་མྱུར་སྐྱོབ་བྱེད་བཞིན་པའི་སྒང་རེད་འདུག་ལ། རྒྱ་ནག་གཞུང་ཕྱོགས་ནས་བསྒྲགས་པ་ལྟར་ན། མི་བཅུ་གྲངས་ཤིག་བསད་ཡོད་པ་དང་། མི་ཉིས་བརྒྱ་མ་ཟིན་ཞིག་ལ་རྨས་སྐྱོན་ཕོགས་ཏེ་སྨན་བཅོས་བྱེད་བཞིན་ཡོད་འདུག འདི་གའི་གསར་འགོད་པས་ཡུལ་དངོས་སུ་ཡོད་པའི་ཡུལ་སྐོར་སྣེ་ཤན་པ་ཞིག་ལ་སྐད་ཆ་དྲིས་པ་ལྟར་ན། སྤྱིར་བཏང་ཁང་པ་འགྱེལ་བ་སོགས་ཀྱི་གནོད་སྐྱོན་ཆེན་པོ་བྱུང་ཡོད་ཀྱང་། མི་ལ་ཤི་རྨས་བྱུང་བ་ཕལ་ཆེར་ཚབས་ཆེན་པོ་དེ་ཙམ་མེད་སྐོར་བརྗོད་བྱུང་། བརྒྱུད་ལམ་གྱི་གནས་ཚུལ་ལྟར་ན། ཁང་པ་མང་པོར་རྡིབ་སྐྱོན་བྱུང་སྟེ།རྒྱུ་དངོས་ལ་གོད་ཆག་ཆེན་པོ་བྱུང་ཡོད་པ་མ་ཟད། མི་ལ་ཤི་རྨས་ཡང་ཚབས་ཆེན་བྱུང་ཡོད་པའི་ཚོད་དཔག་བྱེད་ཀྱི་འདུག ས་ཡོམ་བྱུང་སྐབས་ཉེ་ཁུལ་མཛོད་དགེ་དང་རྨ་ཆུ། གཅིག་སྒྲིལ། པདྨ་སོགས་ལའང་ས་འགུལ་ཤུགས་རྐྱེན་བྱུང་ཡོད་ཀྱང་། ད་ལྟའི་ཆར་ས་ཆ་དེ་དག་ནང་མི་ལ་ཤི་རྨས་བྱུང་བའི་གནས་ཚུལ་གོ་ཐོས་མི་འདུག གཟི་ཚ་སྡེ་དགུ་ནི་མིང་དུ་གྲགས་པའི་ཡུལ་སྐོར་བའི་མཛེས་ལྗོངས་ཤིག་ཡིན་པ་དང་། ཡུལ་དེའི་བོད་མི་རྣམས་ཀྱི་སྐད་དང་ཆས་གོས་སོགས་བོད་ཡུལ་གཞན་དང་ཁྱད་པར་ཆེན་པོ་ཡོད་འདུག ཡིན་ནའང་། ཁོང་ཚོའི་ཡབ་མེས་རྣམས་ཀན་སུའུ་རྨ་ཆུ་རྫོང་ཁོངས་སུ་ཡོད་པའི་ཚོ་བ་སྟོབས་ཆེན་ཞིག་ནས་ཡིན་ཞིང་།   སྲོང་བཙན་སྒམ་པོས་ཤར་འདུལ་དུས་སྐབས་སུ་གཟི་ཚའི་ཡུལ་དུ་གནས་སྤོར་བྱས་པའི་ལོ་རྒྱུས་ཡོད་འདུག གསར་འགོད་པ། པདྨ་མཚོ།

སྤྱི་ཚོཊ་བརྒྱུད་ལམ་ཆེ་གྲས་ལ་ཞིབ་བཤེར་བྱ་འཆར།

རྒྱ་ནག་གཞུང་གིས་ཏང་གི་ཚོགས་ཆེན་ ༡༩ པ་མ་འཚོགས་གོང་དུ་རྒྱ་ནག་གི་སྤྱི་ཚོགས་བརྒྱུད་ལམ་ཆེ་གྲས་ཚང་མར་ཞིབ་བཤེར་གྱིས་སྟངས་འཛིན་ནན་མོ་བྱ་འཆར་ཡོད་འདུག ་རིང་བྷི་བྷི་སི་གསར་ཁང་གིས་གནས་ཚུལ་སྤེལ་བ་ལྟར་ན།  རྒྱ་ནག་གཞུང་གིས་རྒྱའི་སྤྱི་ཚོགས་བརྒྱུད་ལམ་ཆེ་ཤོས་སྐད་འཕྲིན་(Wechat)དང་བི་པཱོ(Weibo)།  དེ་བཞིན་པའེ་ཏོའུ་(Baidu)བཅས་ཀྱི་ནང་གཞུང་གི་དྲ་རྒྱུའི་བདེ་འཇགས་སྒྲིག་ཁྲིམས་ལས་བརྒལ་ཏེ། རྒྱ་ནག་ནང་ཁྲིམས་མཐུན་མ་ཡིན་པའི་གནས་ཚུལ་རིགས་འདྲ་མིན་སྤེལ་གྱི་ཡོད་པར་བརྗོད་དེ། སྤྱི་ཚོགས་བརྒྱུད་ལམ་ཁག་དེ་དག་ལ་ཞིབ་བཤེར་ནན་མོ་བྱས་ཏེ་སྟངས་འཛིན་བྱ་འཆར་ཡོད་འདུག རྒྱ་ནག་གཞུང་གི་གནོན་ཤུགས་འོག་སྤྱི་ཚོགས་བརྒྱུད་ལམ་ཆེ་ཁག་དེ་དག་གི་དྲ་བདག་ཚོར་རང་གི་ཁེ་ལས་དྲ་ཐོག་ཏུ་སྔར་ལས་སྟངས་འཛིན་ཤུགས་ཆེ་རུ་གཏོང་བཞིན་ཡོད་འདུག་ལ། སྐད་འཕྲིན་དང་བི་པཱོ།  པའེ་ཏོའུ་བཅས་ནི་རྒྱ་ནག་གི་སྤྱི་ཚོགས་བརྒྱུད་ལམ་ཁག་གི་ཁྲོད་ནས་བརྒྱུད་ལམ་ཁག་ཆེ་གྲས་ཆགས་ཡོད་སྟབས།  རྒྱ་ནག་ནང་བརྒྱུད་ལམ་ཁག་དེ་དག་བེད་སྤྱོད་གཏོང་མཁན་མི་གྲངས་ས་ཡ་མང་པོ་ཡོད་པ་རེད། རྒྱ་ནག་དྲ་རྒྱ་དོ་དམ་ལས་ཁུངས་ཀྱིས་སྐད་འཕྲིན་དང་བི་པཱོ། པའེ་ཏོའུ་བཅས་ཀྱིས་སོ་སོའི་བརྒྱུད་ལམ་ཁག་སྟངས་འཛིན་བྱེད་མ་ཐུབ་པར་མི་མང་པོ་ཞིག་གིས་བརྒྱུད་ལམ་དེ་དག་གི་ནང་འཇིགས་སྐུལ་བ་དང་འབྲེལ་བའི་གནས་ཚུལ་དང་འཆལ་གཏམ།  ཁྲིམས་མཐུན་མིན་པའི་གནས་ཚུལ་སོགས་རྒྱུད་སྐུལ་བྱེད་ཀྱིན་ཡོད་སྟབས།  དེས་རྒྱལ་ཁབ་ཀྱི་བདེ་འཇགས་ལ་ཉེན་ཁ་བཟོ་ཡི་འདུག ཅེས་བརྗོད་འདུག རྒྱ་ནག་ནང་སྤྱི་ཚོགས་བརྒྱུད་ལམ་ཁག་བེད་སྤྱོད་གཏོང་མཁན་ཚོས་བརྒྱུད་ལམ་ཁག་ཏུ་བསམ་ཚུལ་དང་གནས་ཚུལ་རིགས་ག་རེ་སྤེལ་དགོས་མིན་གསལ་བོ་རྟོགས་ཀྱིན་ཡོད།  རྒྱུ་མཚན་ནི། དྲ་ལམ་བེད་སྤྱོད་གཏོང་མཁན་ཚོས་རང་གི་ཁ་པར་ཨང་གྲངས་བརྒྱུད་དེ་དྲ་ཐོག་ཐོ་འགོད་བྱས་ཡོད་སྟབས།  ཁོ་ཚོས་གནས་ཚུལ་ག་རེ་སྤེལ་ཀྱང་གཞུང་གིས་ངོས་འཛིན་བྱེད་ཐུབ་ཀྱི་ཡོད་པ་རེད།   འོན་ཀྱང་།  མི་མང་པོ་ཞིག་གིས་གཞུང་ནས་དྲ་ལམ་སྟངས་འཛིན་ནན་མོ་བྱས་མིན་ལ་མ་ལྟོས་བར་མུ་མཐུད་གནས་ཚུལ་འདྲ་མིན་སྤེལ་མུས་ཡིན་སྟབས།   རྒྱ་ནག་གཞུང་གིས་འབྱུང་འགྱུར་ཏང་གི་ཚོགས་ཆེན་ ༡༩ པ་མ་འཚོགས་གོང་ནས་སྤྱི་ཚོགས་དྲ་ལམ་ཁག་ལ་སྟངས་འཛིན་ཤུགས་ཆེན་བྱེད་བཞིན་ཡོད་འདུག ཟླ་སྔོན་མའི་ནང་རྒྱ་ནག་གཞུང་གིས་རྒྱ་ནག་ནང་མི་སྣ་གླེང་སློང་གི་དྲ་རྒྱ་ ༦༠ སྤྱི་ཚོགས་ཀྱི་ཀུན་སྤྱོད་བརླག་པའི་ཉེས་མིང་འོག་མཚན་གཅིག་གི་ནང་བཀག་སྡོམ་བྱས་ཏེ་སྒོ་བརྒྱབ་ཡོད་པ་དང་།  འདི་ལོའི་ཕྱི་ཟླ་ ༤ པའི་ནང་རྒྱ་ནག་གཞུང་གིས་ཁྲིམས་ཞིག་གཏན་འབེབས་བྱས་ཏེ་རྒྱ་ནག་ནང་བརྒྱུད་ལམ་ཁག་གཙོ་གཉེར་བྱེད་མཁན་ཚོས་ངེས་པར་དུ་དམར་ཤོག་ཚོགས་པ་རང་གིས་གོ་སྒྲིག་བྱས་བའི་རྩོམ་སྒྲིག་ལས་བྱེད་ཅིག་ཉེར་དགོས་ཡོད་པ་བཟོས་ཡོད་འདུག རྒྱ་ནག་གཞུང་གིས་རྒྱ་ནག་ནང་གཞུང་གི་ཁ་གཏད་དུ་གྱུར་བའི་གནས་ཚུལ་ཚང་མ་བཀག་སྡོམ་བྱས་ཏེ་རྒྱ་ནག་གི་སྤྱི་ཚོགས་བརྒྱུད་ལམ་ཁག་ལ་སྟངས་འཛིན་ནན་མོ་བྱེད་བཞིན་ཡོད་པ་མ་ཟད།   ཕྱིའི་སྤྱི་ཚོགས་བརྒྱུད་ལམ་ཁག་ཆེ་གྲས་ངོ་དེབ་དང་ཊོའུ་ཊར།  དེ་བཞིན་གྷོ་གྷལ་སོགས་དྲ་རྒྱའི་བརྒྱུད་ལམ་ཁང་ཚང་མ་བཀག་སྡོམ་བྱས་ཡོད་པ་རེད། གསར་འགོད་པ། སྐལ་བཟང་སྤྱིན་པ།

བོད་སྐད་ཡིག་སྦྱོང་དོན་ནང་ཆོས་དང་སྐད་སྒྱུར་གྱི་ཆེད་དུ་རེད།

བོད་པའི་སློབ་གཉེར་བ་ཚོས་རྒྱུགས་འབྲས་གཙོ་བོར་འཛིན་པ་དང་། ཕྱི་རྒྱལ་གྱི་སློབ་གཉེར་བ་ཚོས་སྐད་ཡིག་སློབ་གསོའི་རྨང་གཞི་གཙོ་བོར་འཛིན་གྱི་འདུག་ཟེར། ལོ་རེ་བཞིན་ཕྱིའི་རྒྱལ་ཁབ་ཁག་ནས་ས་རཱ་བོད་ཀྱི་མཐོ་རིམ་སློབ་གཉེར་ཁང་དུ་བོད་ཡིག་བོད་སྐད་སྦྱོང་མཁན་སློབ་གཉེར་བ་མང་པོ་ཡོང་བཞིན་ཡོད་པ་ལྟར། འདི་ག་གསར་ཁང་གི་གསར་འགོད་པ་ས་རཱ་མཐོ་སློབ་ཏུ་བསྐྱོད་དེ། གནས་ཚུལ་དེའི་སྐོར་རྒྱུས་ལོན་བྱེད་སྐབས། ད་ལྟའི་ཆར་ས་རཱ་མཐོ་སློབ་ནང་ཕྱི་རྒྱལ་གྱི་སློབ་མ་ཚོར་བོད་ཡིག་བོད་སྐད་སློབ་ཁྲིད་བྱེད་པའི་འཛིན་གྲྭ་གསུམ་ཡོད་པ་དང་། སྔོན་འགྲོའི་འཛིན་གྲྭར་ཆུ་ཚོད་གཉིས་རིང་བོད་སྐད་གཅིག་པུ་བཤད་སྟངས་སློབ་ཀྱི་ཡོད་པ་དང་། འཛིན་གྲྭ་དང་པོའི་ནང་བོད་སྐད་བཤད་སྟངས་བོད་ཡིག་འབྲི་སྟངས་སློབ་ཀྱི་ཡོད། འཛིན་གྲྭ་གཉིས་པ་ནས་བོད་ཀྱི་བརྡ་སྤྲོད་སུམ་རྟགས་གཉིས་དང་ཡིག་གཟུགས་སོགས་སློབ་ཁྲིད་བྱེད་ཀྱི་འདུག བོད་པའི་སློབ་གཉེར་བ་དང་ཕྱི་རྒྱལ་གྱི་སློབ་གཉེར་བ་ཚོས་བོད་སྐད་ཡིག་སློབ་སྦྱོང་བྱེད་སྟངས་མི་འདྲ་བའི་སྐོར་ལ་ཕྱི་རྒྱལ་གྱི་སློབ་ཕྲུག་ཚོའི་དགེ་རྒན་དོན་འགྲུབ་སྒྲོལ་མ་ལགས་ཀྱིས། བོད་པའི་སློབ་ཕྲུག་དང་བསྡུར་ན་ཕྱི་རྒྱལ་གྱི་སློབ་མ་ཚོས་སློབ་སྦྱོང་ལ་འབད་བརྩོན་དང་དོ་སྣང་ཆེན་པོ་བྱེད་པ་མ་ཟད། ཁོ་ཚོས་སྐད་ཡིག་གང་སྦྱོང་བ་དེའི་རྨང་གཞི་ཡག་པོ་ཆགས་ཐབས་སུ་འབད་བརྩོན་བྱེད་ཀྱི་འདུག བོད་པའི་སློབ་ཕྲུག་མང་ཆེ་བས་ཡིག་རྒྱུགས་དང་སྐར་གྲངས་ལ་དང་དོད་ཆེན་པོ་བྱེད་ཀྱི་འདུག ཁྱད་པར་གཞན་ཞིག་ནི། ཕྱི་རྒྱལ་གྱི་སློབ་གཉེར་བ་ཚོས་འཛིན་གྲྭའི་ནང་འཁྲིད་གཞི་གང་ཞིག་གསལ་བོར་མ་ཤེས་བའི་སྐབས་དེར་དགེ་རྒན་ལ་ཐད་ཀར་དོགས་འདྲི་བྱེད་པ་དང། སློབ་མ་ཕན་ཚུན་བར་གོ་བསྡུར་བྱས་ཏེ་སོ་སོའི་གང་མ་ཤེས་པ་དེ་གསལ་བོ་ཤེས་ཐབས་བྱེད་ཀྱི་འདུག ཡིན་ནའང་། བོད་པའི་སློབ་གཉེར་བ་ཚོས་དགེ་སློབ་ཕན་ཚུན་བར་གོ་བསྡུར་དང་དོགས་འདྲི་བྱེད་པའི་གོམས་གཤིས་དེ་འདྲ་ཧ་ལམ་ཉུང་ཉུང་ཡིན་པའི་མཐོང་སྣང་བྱུང་སྐོར་བརྗོད་བྱུང་། ད་ལྟ་ས་རཱ་མཐོ་སློབ་ནང་བོད་ཡིག་བོད་སྐད་སྦྱོང་མཁན་ཕྱི་རྒྱལ་གྱི་སློབ་གཉེར་བ་དེ་ཚོ་ཉི་ཧོང་དང་སེང་གྷ་པུར། སོག་པོ། ཐའེ་ལན་ཌི། ཝེ་ཋི་ནམ། ཀོ་རི་ཡ། ཐའེ་ཝན། རྒྱ་གར། ཨ་རི། ཁེ་ན་ཊ། དེ་བཞིན། ཡོ་རོབ་རྒྱལ་ཁབ་ཁག་ནས་ཡིན་ཞིང་། ཁྱོན་སློབ་གཉེར་བ་ ༣༣ ཙམ་ཡོད་པ་དང་། ཁོ་ཚོས་བོད་ཡིག་བོད་སྐད་སྦྱོང་བའི་དམིགས་ཡུལ་གཙོ་བོ་ནི། བོད་ཀྱི་ནང་པའི་ལྟ་གྲུབ་དང་རིགས་ལམ་སྐོར་ལ་སློབ་གཉེར་བྱ་རྒྱུ་དང་། སྐད་ཡིག་ཕན་ཚུན་བར་ལོ་ཙཱ་བྱ་རྒྱུ་སོགས་ཡིན་འདུག གསར་འགོད་པ། སངས་རྒྱས་དཀོན་མཆོག
ཨ་ཀྲུག་བློ་སྤོ་ཀློད་གྲོལ་བཏང་།

བོད་ཀྱི་ཆབ་སྲིད་བཙོན་ཟུར་རོང་རྒྱས་ཨ་གྲགས་ལགས་ཀྱི་ཚ་བོ་ཨ་ཀྲུག་བློ་སྤོ་ལགས་ཀྱི་བཙོན་འཇུག་དུས་ཡུན་ལོ་ ༡༠ ཚང་སྟེ་ཀློད་གྲོལ་བཏང་ཡོད་ཀྱང་ཁོང་གི་སྐུ་གཟུགས་གནས་སྟངས་ག་འདྲ་ཡིན་མིན་སོགས་ཤེས་རྟོགས་ཐུབ་མི་འདུག སྤྱི་འཐུས་ལྷ་རམས་པ་ཨ་ཀྲུག་ཚེ་བརྟན་ལགས་ཀྱིས་གནས་ཚུལ་མཁོ་གཏོང་གནང་བ་ལྟར་ན། ཟླ་འདིའི་ཕྱི་ཚེས་ ༢༡ ཉིན་གྱི་མཚན་མོ་བོད་ནང་གི་ཆུ་ཚོད་ ༡༡ ཙམ་ཞིག་ལ། ཆབ་སྲིད་བཙོན་ཟུར་རོང་རྒྱས་ཨ་གྲགས་ལགས་ཀྱི་ཚ་བོ་དང་། ལི་ཐང་དགོན་ཆེན་གྱི་དབུ་ཟུར་ཨ་ཀྲུག་བློ་སྤོ་ལགས་ཀྱི་བཙོན་འཇུག་དུས་ཡུན་ལོ་ ༡༠ ཧྲིལ་པོ་ཚང་སྟེ་ཀློད་གྲོལ་བཏང་ཡོད་འདུག་ཀྱང་། ད་ལྟའི་ཆར་ཁོང་གི་སྐུ་གཟུགས་གནས་སྟངས་ག་འདྲ་ཡིན་མིན་སོགས་ཀྱི་གནས་ཚུལ་ཤེས་རྟོགས་ཐུབ་ཀྱི་མེད་པ་རེད། པྱི་ལོ་ ༢༠༠༧ ཟླ་ ༨ ཚེས་ ༡ ཉིན་གྱི་ལི་ཐང་བརྒྱད་གཅིག་རྟ་རྒྱུག་དུས་ཆེན་ཐོག ཆབ་སྲིད་བཙོན་ཟུར་རོང་རྒྱས་ཨ་གྲགས་ལགས་སྡིངས་ཆའི་སྟེང་དུ་བུད་དེ། བོད་རྒྱ་མི་མང་སྟོང་ཕྲག་མང་པོའི་མདུན་དུ་༸རྒྱལ་བ་རིན་པོ་ཆེ་བོད་ལ་གདན་འདྲེན་ཞུ་འཇུག་དགོས། ང་ཚོ་བོད་ལ་རང་དབང་དགོས། པཎ་ཆེན་ཆུང་སྲིད་རིན་པོ་ཆེ་དང་སྤྲུལ་སྐུ་བསྟན་འཛིན་བདེ་ལེགས་གཉིས་ཀྱི་གཙོས་ཆབ་སྲིད་གཙོན་པ་རྣམས་མྱུར་ཏུ་སློད་གྲོལ་དགོས། ཅེས་སྐད་འབོད་ངོ་རྒོལ་གནང་ཡོད་པ་དང་། དེ་མ་ཐག་ཏུ་རྒྱ་གཞུང་ཉེན་རྟོག་པས་ཁོང་དང་ཁོང་གི་ཚ་བོ་ཨ་ཀྲུག་བློ་སྦོའི་གཙོས་བོད་མི་ཁག་ཅིག་འཛིན་བཟུང་བྱས་ཡོད་པ་དང་། ཕྱིས་སུ་རྒྱལ་ཁབ་མགོ་གཏིང་སློག་པ་དང་། རྒྱལ་ཁབ་གྱི་གསང་བ་ཕྱིར་བསྒྲགས་བྱས་པ། རྒྱལ་ཁབ་ཀྱི་དཔལ་འབྱོར་ལ་གྱོང་གུད་བཏང་བ་སོགས་ཀྱི་ཉེས་མིང་བཏགས་ཏེ། ཨ་ཀྲུག་བློ་སྦོ་ལ་ལོ་ ༡༠ དང་། རོང་རྒྱས་ཨ་གྲགས་ལ་ལོ་ ༨། སྒྱུ་རྩལ་པ་འཇམ་དབྱངས་ཀུན་མཁྱེན་ལ་ལོ་ ༩། ཨ་ཀྲུག་སྐལ་བཟང་རྒྱ་མཚོ་ལ་ལོ་ ༥།  བློ་ཐོག་ལ་ལོ་ ༣། འཇམ་དབྱངས་བསྟན་འཛིན་ལ་ལོ་ ༣། བདེ་སྐྱིད་གྲོང་པ་བློ་བཟང་ཕུན་ཚོགས་ལ་ལོ་ ༡ དང་ཕྱེད་ཀ་བཅས་ཁྲིམས་ཐག་བཅད་ཡོད་པ་རེད། ཕྱིས་སུ་རིམ་བཞིན་བཙོན་འཇུག་དུས་ཡུན་ཚང་སྟེ་ཁོང་ཚོ་ཀློད་གྲོལ་བཏང་ཡོད་ཀྱང་། རོང་རྒྱས་ཨ་གྲགས་ལགས་བཙོན་ཁང་དུ་བཞུགས་སྐབས་གདུག་སྦྱོང་མནར་གཅོད་མང་པོ་བཏང་བའི་རྐྱེན་གྱིས། ཁོང་གི་མིག་གཅིག་གིས་མི་མཐོང་བ་དང་། རྣ་བ་གཅིག་གིས་མི་གོ་བར་གྱུར་བའི་གནས་ཚུལ་ཐོན་པར་བརྟེན། བོད་ཕྱི་ནང་གཉིས་ནས་ཁོང་མྱུར་ཏུ་ཀློད་གྲོལ་གཏོང་དགོས་པའི་ཞུ་འབོད་ལས་འགུལ་སྤེལ་དགོས་བྱུང་ཡོད་པ་ལྟར། དེ་སྔོན་ལོ་ ༣ བཙོན་འཇུག་བྱས་ཏེ་ཀློད་གྲོལ་ཐོབ་པའི་འཇམ་དབྱངས་བསྟན་འཛིན་ལགས་བསྐྱར་དུ་འཛིན་བཟུང་བྱས་ཏེ་ལོ་གསུམ་བཙོན་འཇུག་ཁྲིམས་ཐག་བཅད་པ་སོགས། རོང་རྒྱས་ཨ་གྲགས་ལགས་ཀྱི་ཉེ་འབྲེལ་དང་ས་གནས་ཡུལ་མི་ཁག་ཅིག་ལའང་ཉེས་འཛུགས་ཁྲིམས་ཆད་བཅད་པའི་གནས་ཚུལ་ཐོན་ཡོད་པ་རེད། གསར་འགོད་པ། པདྨ་མཚོ།

ཐེ་ལན་ཊིའི་སྲིད་བློན་ཟུར་པར་འཛིན་བཟུང་བཀའ་རྒྱ་བཏང་།

ཐེ་ལན་ཊིའི་སྲིད་བློན་ཟུར་པ་ལྕམ་ཡེན་ལག་ལགས་དུས་ཐོག་ཁྲིམས་ཁང་དུ་མ་བཅར་བར་བརྟེན་མོའི་གྱོད་གཞི་ཁྲིམས་བཤེར་ཀྱི་གཏའ་དངུལ་ཐེ་ལན་ཊིའི་སྒོར་ས་ཡ་ ༣༠ གཞུང་བཞེས་བཏང་ཡོད་འདུག དེ་རིང་སི་ཨན་ཨན་གསར་ཁང་གིས་གནས་ཚུལ་སྤེལ་བ་ལྟར་ན། ཁ་སང་ཐེ་ལན་ཊིའི་ཆེས་མཐོའི་ཁྲིམས་ཁང་གིས་སྲིད་བློན་ཟུར་པ་(Yingluck Shinawatra)འཛིན་བཟུང་བཀའ་རྒྱ་བཏང་ཡོད་པ་དང་། ཁོ་མོའི་ཕྱི་ལོ་༢༠༡༤ལོར་སྲིད་བློན་ལས་གནས་ཁུར་སྐབས་ཐེ་ལན་ཊིའི་འབྲས་ཕྱིར་འཚོང་གི་ལས་འཆར་ཞིག་གཉེར་ཡོད་པ་དང་། ལས་འཆར་དེར་ཐེ་ལན་ཊི་གཞུང་དངུལ་ཨ་སྒོར་ཐེར་འབུམ་མང་པོས་འགྲོ་སོང་བཏང་སྟེ་རྒྱལ་ཁབ་ལ་གྱོང་གུད་ཆེན་པོ་ཕོག་པ་སྣང་མེད་བཏང་བའི་ཉེས་མིང་འོག་ཁྲིམས་གཏུག་བྱས་ཡོད་འདུག ཁ་སང་གཟའ་པ་སངས་ཉིན་ནི་མོའི་གྱོད་དོན་ཁྲིམས་བཤེར་བྱེད་པའི་ཉིན་མོ་ཡིན་ནའང་། ཁྲིམས་ཁང་དུ་བཅར་མེད་པ་དང་། མོའི་ཁྲིམས་རྩོད་པ་ནོ་རཱ་ཝ་ཊི་ལར་ལིན་(Norawit Larlean)གྱིས་ཁྲིམས་ཁང་དུ་མོ་ནད་པ་ཡིན་པས་ཁྲིམས་རར་བཅར་ཐུབ་མེད་སྐོར་བརྗོད་ཡོད་ན་ཡང་། ནད་པ་ཡིན་པའི་སྨན་ཡིག་དཔང་རྟགས་སོགས་གང་ཡང་མཁོ་སྤྲོད་བྱས་མེད་པས་ཁྲིམས་ཁང་གིས་གནད་དོན་དེ་དང་ལེན་བྱས་མེད་པ་དང་། རྗེས་སུ་ཁྲིམས་རྩོད་པས་སི་ཨན་ཨན་གསར་ཁང་ལ་དོན་དངོས་སུ་མོ་ཐ་ལན་ཊིའི་ནང་དུ་ཡོད་དམ་ཕྱིའི་རྒྱལ་ཁབ་ཅིག་ཏུ་ཡོད་ཁོང་གིས་ཀྱང་ཤེས་རྟོགས་བྱུང་མེད་སྐོར་བརྗོད་ཡོད་པ་རེད། མོའི་ལོ་ངོ་གཉིས་ཀྱི་གོང་ནས་ཁྲིམས་གཏུག་གྱོད་གཞིའི་གཏའ་མར་བཞག་པའི་ཐེ་ལན་ཊིའི་དངུལ་ས་ཡ་ ༣༠ སྤྲད་ཡོད་པ་གཞུང་བཞེས་བཏང་ཡོད་འདུག ད་ལྟ་ཁྲིམས་ཁང་གིས་མོའི་ཁྲིམས་བཤེར་དུས་ཡུན་ཟླ་ ༩ པའི་ཚེས་༢༧ ་བར་དུ་ཕྱིར་འགྱངས་བྱས་ཡོད་པ་དང་། གལ་སྲིད་ཉེས་མིང་དེའི་འོག་ཁྲིམས་ཐག་བཅད་པ་ཡིན་ན་ལྕམ་ཡེན་ལག་ལགས་ལ་ལོ་ ༡༠ ་ཡི་བཙོན་འཇུག་ཁྲིམས་ཆད་ཕོག་སྲིད་སྐོར་བསྒྲགས་འདུག ཁ་སང་མོའི་རྒྱབ་སྐྱོར་བ་མང་པོ་ཞིག་གིས་ཁྲིམས་ཁང་གི་ཕྱི་ལོག་ནས་ཁྲིམས་བཤེར་ཐག་གཅོད་ཡག་པོ་ཡོང་རྒྱུར་སྒུག་ནས་བསྡད་ཡོད་ཀྱང་། མོ་རང་ཁྲིམས་རར་བཅར་མེད་པ་དང་གར་སོང་ཆ་མེད་དུ་གྱུར་བ་གོ་རྗེས་རྒྱབ་སྐྱོར་བ་རྣམས་ཁ་འཐོར་ཡོད་འདུག ཁ་སང་ཐེ་ལན་ཊི་གཞུང་ནས་མི་མང་གིས་ངོ་རྒོལ་བྱེད་པར་དོགས་ནས་སྲང་ལམ་ཁག་ཏུ་ཉེན་རྟོག་པ་ཕོན་ཆེན་པོ་འགྲེམས་འཇོག་བྱས་ཡོད་འདུག ཡིན་ནའང་། དངོས་སུ་ངོ་རྒོལ་བྱེད་མཁན་བྱུང་མེད་པ་རེད། ཐེ་ལན་ཊིའི་ཆོལ་ལཱ་ལོང་ཁོན་(Chulalongkorn)གཙུག་ལག་སློབ་གཉེར་ཁང་གི་ཆབ་སྲིད་ཚན་རིག་པ་ཐེ་ཐི་ནན་(Thitinan Pongsudhirak)གྱིས། མོས་ལོ་ངོ་མང་པོ་ཞིག་ལ་ཧུར་ཐག་གིས་གྱོད་དོན་དེར་འཐབ་རྩོད་བྱས་པར་བསམ་ན། གྱོད་དོན་དེ་མཐར་བསྐྱེལ་བསམ་པ་ཞིག་ཡོད་ཀྱང་མོ་རང་གར་སོང་ཆ་མེད་དུ་སོང་བ་དེས་ཐེ་ལན་ཊིའི་མི་མང་ཧང་སང་བར་གྱུར་ཡོད་སྐོར་བརྗོད་འདུག ཕྱི་ལོ་ ༢༠༡༡ ལོར་ལྕམ་ཡེན་ལག་ལགས་ལ་ཐེ་ལན་ཊིའི་སྲིད་བློན་འོས་འདེམས་ཁྲོད་རྒྱལ་ཁ་ཐོབ་རྗེས། ལོ་ངོ་༦༠ ནང་ཐེ་ལན་ཊིར་བུད་མེད་སྲིད་བློན་ཞིག་སླེབས་པ་ཐོག་མ་ཡིན་ན་ཡང་། ཕྱི་ལོ་ ༢༠༡༤ལོར་སྲིད་བློོན་དབང་ཆ་ལོག་པར་སྤྱད་དེ་རང་གི་ནང་མི་དང་སྲིད་དོན་ཚོགས་པའི་ཁེ་ཕན་ཆེད། མོའི་གཉེན་ཉེ་ཐྰ་ཝེལ་ (Thawil Pliensri)ཟེར་བ་རྒྱལ་ཁབ་བདེ་འཇགས་ལྷན་ཁང་གི་མགོ་གཙོར་བསྐོས་པར་བརྟེན། རྒྱལ་ཁབ་ནང་སྲིད་དོན་དཀའ་རྙོག་ཆེན་པོ་བཟོས་པ་སོགས་ཀྱི་ཉེས་འཛུགས་འོག ཕྱི་ལོ་ ༢༠༡༥ ཟླ་ ༡ ཚེས་ ༢༣ ཉིན་མོ་སྲིད་བློན་ནས་གནས་དབྱུང་བཏང་ཡོད་པ་རེད། གསར་འགོད་པ། སངས་རྒྱས་དཀོན་མཆོག

པཱ་ཀི་སི་ཐན་གྱིས་དྲག་སྤྱོད་པར་རྒྱབ་སྐྱོར་བྱེད་ཀྱི་ཡོད་པའི་སྐད་ཆ་དེ་གླེང་མི་ཆོག 

རྒྱ་ནག་གཞུང་གིས་འཛམ་གླིང་སྟོབས་ཆེན་རྒྱལ་ཁབ་ལྔའི་ཚོགས་ཆེན་ཐོག་རྒྱ་གར་གྱིས་པཱ་ཀི་སི་ཐན་གཞུང་གིས་འཇིགས་སྐུལ་པ་ཚོར་རྒྱབ་སྐྱོར་བྱེད་ཀྱི་ཡོད་པའི་སྐད་ཆ་དེ་སློང་མི་ཆོག་སྐོར་བརྗོད་འདུག ཟླ་འདིའི་ཕྱི་ཚེས་ ༣ ནས་ ༥ བར་རྒྱ་ནག་གི་གྲོང་ཁྱེར་ཞཱ་མེན་དུ་འཛམ་གླིང་སྟོབས་ཆེན་རྒྱལ་ཁབ་ལྔ་ཡི་ཚོགས་ཆེན་ཐེངས་ ༩ པ་འཚོགས་རྒྱུ་ཡིན་པ་དང་། རྒྱ་གར་(NDTV)གསར་ཁང་གིས་གནས་ཚུལ་སྤེལ་བ་ལྟར་ན། རྒྱ་གར་གྱི་སྲིད་བློན་མུ་དྷེ་མཆོག་ཀྱང་ཚོགས་ཆེན་དེའི་ཐོག་ཕེབས་རྒྱུ་ཡིན་སྟབས། རྒྱ་ནག་གཞུང་གིས་པཱ་ཀི་སི་ཐན་གྱིས་འཇིགས་སྐུལ་དྲག་སྤྱོད་པ་ཚོར་ནུས་ཤུགས་ཡོད་ཚད་བཏོན་ནས་འཐབ་རྒོལ་བྱེད་ཀྱི་ཡོད་པ་ངེས་པར་དུ་ཤེས་དགོས་སྐོར་བརྗོད་པ་དང་འབྲེལ། ད་ལན་གྱི་ཚོགས་ཆེན་དེའི་ཐོག་རྒྱ་གར་ཕྱོགས་ནས་པཱ་ཀི་སི་ཐན་གྱིས་འཇིགས་སྐུལ་རིང་ལུགས་པར་རྒྱབ་སྐྱོར་བྱེད་ཀྱི་ཡོད་པའི་སྐད་ཆ་དེ་གླེང་མི་ཆོག ཅེས་བརྗོད་འདུག རྒྱ་ནག་གི་ཕྱི་སྲིད་ལྷན་ཁང་གི་མགྲིན་ཚབ་པ་ལྕམ་ཧྭ་ཁྲིན་ཡེན་(Hua Chunying)གྱིས།  རྒྱ་གར་ལ་པཱ་ཀི་སི་ཐན་དང་འབྲེལ་བའི་དཀའ་ངལ་ཁག་ཅིག་ཡོད་པ་ང་ཚོས་ཤེས་ཀྱི་ཡོད་ཀྱང་།  བདུན་ཕྲག་རྗེས་མའི་ཚོགས་ཆེན་ཐོག་པཱ་ཀི་སི་ཐན་འཇིགས་སྐུལ་རིང་ལུགས་པའི་ཁང་ཁྱིམ་ལྟ་བུར་གྱུར་ཡོད་སྐོར་གླེང་མི་ཆོག་ལ། འོས་འཚམ་གྱི་བརྗོད་གཞི་ཞིག་ཡང་མ་རེད། ཅེས་བརྗོད་ཡོད་པ་དང་།  དེ་ནི་རྒྱ་ནག་གཞུང་གིས་རང་གི་མཐུན་ཕྱོགས་རྒྱལ་ཁབ་པཱ་ཀི་སི་ཐན་ལ་རྒྱབ་སྐྱོར་དང་། དེའི་ཁ་གཏད་པ་ཚོར་བརྡ་ལན་སློག་ཐབས་ཤིག་ཡིན་པར་ངོས་འཛིན་བྱེད་ཀྱི་འདུག བདུན་སྔོན་མའི་ནང་ཨ་རིའི་སྲིད་འཛིན་ཊི་རུམ་ཕིས་པཱ་ཀི་སི་ཐན་གྱིས་འཇིགས་སྐུལ་པར་རྒྱབ་སྐྱོར་བྱེད་ཀྱི་ཡོད་པའི་ཐད་སྐྱོན་བརྗོད་དྲག་པོ་བྱས་ཡོད་པའི་སྐོར་ནས་ཚོགས་ཆེན་ཐོག་སྐད་ཆ་བྱུང་རྒྱུ་ཡིན་མིན་དྲིས་པར་ཧྭ་ཁྲིན་ཡེན་གྱིས།   པཱ་ཀི་སི་ཐན་གྱིས་འཇིགས་སྐུལ་པ་ཚར་གཅོད་གཏོང་ཐབས་སུ་དཔུང་རོགས་ནུས་ཤུགས་ཚད་མེད་ཅིག་འདོན་གྱི་ཡོད་པ་འཛམ་གླིང་གིས་ངེས་པར་དུ་ཤེས་དགོས་ལ།   པཱ་ཀི་སི་ཐན་ནི་འཇིགས་སྐུལ་པའི་ཉེ་འཁྲིས་ཀྱི་ཁ་གཏད་པ་དེ་ཆགས་ཡོད་སྟབས།  རྒྱལ་སྤྱིའི་སྲིད་གཞུང་ཁག་གིས་ངེས་པར་དུ་པཱ་ཀི་སི་ཐན་གྱིས་འཇིགས་སྐུལ་པར་འཐབ་སྟེ་བློས་བཏང་བྱས་བའི་བརྒྱུད་རིམ་དག་ལ་གདེང་འཇོག་བྱེད་དགོས།   ཞེས་བརྗོད་ཡོད་པ་དང་།  ཡང་གསར་འགོད་པ་ཞིག་གིས་ཚོགས་ཆེན་སྟེང་རྒྱ་གར་གྱི་སྲིད་བློན་མུ་དྷེ་མཆོག་དང་ཞི་ཅིན་ཕིན་གཉིས་ཟུར་དུ་ཐུག་འཕྲད་བྱས་ཏེ། རྒྱལ་ཁབ་གཉིས་བར་ནང་མོལ་བྱ་རྒྱུ་ཡིན་མིན་དྲིས་བར་ཧྭ་ཁྲིན་ཡེན་གྱིས་ཐད་ཀར་ལན་འདེབས་བྱས་མེད་པ་རེད། ཚོགས་ཆེན་ཐོག་ཞུགས་པའི་འཛམ་གླིང་སྟོབས་ཆེན་རྒྱལ་ཁབ་ལྔ་(BRICS)ནི་( Brazil, Russia, India, China, South Africa)བཅས་ཡིན་པ་དང་། ད་ལོར་རྒྱ་ནག་གིས་ཚོགས་ཆེན་དེའི་སྟེང་(Egypt, Kenya, Tajikistan, Mexico, Thailand) བཅས་དམིགས་བསལ་སྐུ་མགྲོན་དུ་སྐད་བཏང་ཡོད་འདུག ཨ་རིའི་སྲིད་འཛིན་ཊི་རུམ་ཕིས་པཱ་ཀི་སི་ཐན་གྱིས་འཇིགས་རིང་ལུགས་པ་ཚོ་རྒྱལ་ཁབ་དེའི་ནང་བདེ་འཇགས་ཐོག་གནས་སྡོད་བྱེད་བཅུག་གི་ཡོད་པར་ངོ་རྒོལ་བྱས་རྗེས།  རྒྱ་ནག་གིས་ཨ་རིར་རྣམ་འགྱུར་ཡག་པོའི་ཐོག་ནས་པཱ་ཀི་སི་ཐན་ནི་ཨ་རིའི་ཨ་ཧྥི་གྷན་ནེ་སི་ཐན་གྱི་དཀའ་ངལ་སེལ་ཐབས་སུ་མེད་དུ་མི་རུང་བའི་དཔུང་རོགས་ཤིག་ཆགས་ཡོད་ཅེས་བརྗོད་ཡོད་པ་དང་། ཧྭ་ཁྲིན་ཡེན་གྱིས།  རྒྱ་ནག་གིས་པཱ་ཀི་སི་ཐན་དང་ལྷན་དུ་མཉམ་ལས་བྱས་ཏེ་རྒྱལ་སྤྱིའི་སྲིད་གཞུང་ཁག་མང་པོ་ཞིག་གི་འཇིགས་སྐུལ་པར་འཐབ་པའི་ཕུགས་མདུན་དེ་སྒྲུབ་ཀྱི་ཡིན། ཞེས་བརྗོད་ཡོད་པ་རེད། གསར་འགོད་པ། སྐལ་བཟང་སྤྱིན་པ།

བསྟན་འཛིན་ཀུན་མཁྱེན་གྱི་ལག་དམར་འཛིན་བཟུང་བྱས།

ཉེ་སྔོན་ཨ་རིའི་ནང་མེ་མདས་བརྒྱབ་སྟེ་བསད་པའི་བོད་རིགས་གཞོན་ནུ་བསྟན་འཛིན་ཀུན་མཁྱེན་གྱི་ལག་དམར་འཛིན་བཟུང་བྱས་ཡོད་འདུག དེ་རིང་ཨ་རིའི་(WCVB)གསར་ཁང་གིས་གནས་ཚུལ་སྤེལ་བ་ལྟར་ན།   ཟླ་སྔོན་མའི་ཕྱི་ཚེས་ ༢༩ ཉིན་ཨ་རིའི་མངའ་སྡེ་བྷོ་སི་ཊོན་དུ་བོད་རིགས་གཞོན་ནུ་བསྟན་འཛིན་ཀུན་མཁྱེན་ཟེར་བ་ཞིག་ལ་མེ་འདས་བརྒྱབ་སྟེ་འདས་གྲོངས་སུ་ཕྱིན་རྗེས། ས་གནས་ཉེན་རྟོག་པས་ལག་དམར་རྩད་གཅོད་བྱས་པ་བརྒྱུད། ཁ་སང་ཉེན་རྟོག་པས་མངའ་སྡེ(massachusetts) ཡི་གྲོང་ཁྱེར་ཨར་ལིན་ཊོན་(Arlington)ནས་དོགས་ཡོད་ཉེས་ཅན་ཇཱོན་ཐན་པཱ་རེ་(Jonathan T.Perry)ཟེར་བའི་རང་ལོ་ ༡༧ ཅན་ཞིག་དང་།  མི་དེ་དང་ལྷན་དུ་ཡོད་པའི་ལོ་ན་ ༣༡ ཡིན་པའི་གཱེ་ཐི་ཧཱ་ལཱོ་(Keith Harlow)ཟེར་བ་ཞིག་ཀྱང་འཛིན་བཟུང་བྱས་ཡོད་འདུག མངའ་སྡེའི་ཉེན་རྟོག་པས། ཇཱོན་ཐན་པཱ་རེ་ལ་མི་གསོད་ལག་དམར་གྱི་ནག་ཉེས་བགྲང་གི་ཡོད་པ་མ་ཟད། ཇཱོན་ཐན་པཱ་འཛིན་བཟུང་བྱེད་སྐབས་དཔང་ཡིག་མེད་པའི་མེ་མདའ་གཅིག་དང་མཚོན་ཆ་བཅས་ཉར་ཚགས་བྱས་ཡོད་སྐོར་དང་། ཇཱོན་ཐན་པཱ་དང་མཉམ་དུ་གཱེ་ཐི་ཧཱ་ལཱོ་ཟེར་བའི་མི་དེ་འཛིན་བཟུང་བྱེད་དོན་ནི།  ཁོ་གཉིས་ཀྱི་སྡོད་ཁང་ནས་ཉལ་ཐའི་རིགས་ལག་སོན་བྱུང་ཡོད་སྟབས།  གཱེ་ཐི་འཛིན་བཟུང་བྱས་པ་ཡིན་སྐོར་བརྗོད་འདུག ཇཱོན་ཐན་པཱ་རེ་ཟེར་བ་དེ་བསྟན་འཛིན་ཀུན་མཁྱེན་ལ་དོན་རྐྱེན་བྱུང་སྐབས་ལྷན་དུ་ཡོད་ཀྱང་།  དོན་རྐྱེན་བྱུང་རྗེས་ཇཱོན་ཐན་གར་སོང་ཆ་མེད་དུ་གྱུར་ཡོད་སྟབས།  ཉེན་རྟོག་པས་ཇཱོན་ཐན་པཱ་རེ་ལག་དམར་ཡིན་པའི་དོགས་གཞི་བྱུང་སྟེ་འཛིན་བཟུང་བྱས་ཡོད་འདུག ཨ་རིའི་བྱིས་པའི་ཁྲིམས་ཁང་(Worcester Juvenile)ཞེས་པས་ཇཱོན་ཐན་ལ་དེ་སྔོན་ཡང་འཛིན་བཟུང་བཀའ་རྒྱ་བཏང་མྱོང་ཡོད་སྟབས།  ཐེངས་འདིར་ཁྲིམས་ཁང་དེས་ཇཱོན་ཐན་གྱི་ནང་མི་ཚོས་བཙོན་ཁང་ལ་དངུལ་སྤྲད་དེ་ཇཱོན་ཐན་བཙོན་ཁང་ནས་ཕྱིར་འདོན་བྱ་རྒྱུ་མེད་པ་བཟོས་ཡོད་འདུག བསྟན་འཛིན་ཀུན་མཁྱེན་ནི་རྒྱ་གར་ནས་ཨ་རིར་གནས་སྤོ་བྱས་པའི་བོད་རིགས་ཁྱིམ་ཚང་ཞིག་གི་བུ་ཡིན་པ་དང་། ཀུན་མཁྱེན་གྱི་ཁྱིམ་ཚང་ཨ་རིའི་མངའ་སྡེ་(Massachusetts) ནང་གི་གྲོང་ཁྱེར་མེལ་ཌན་(Malden)དུ་གནས་སྡོད་བྱེད་ཀྱིན་ཡོད་ཀྱང་། བསྟན་འཛིན་ཀུན་མཁྱེན་གྲོང་ཁྱེར་སཱོ་མེར་ཝེལ་དུ་སློབ་སྤྱོང་བྱེད་ཀྱི་ཡོད་སྟབས།  ཁོ་སཱོ་མེར་ཝེལ་དུ་ཡུན་རིང་བསྡད་དེ་གྲོང་ཁྱེར་དེའི་ནང་གི་ངོ་ཤེས་གྲོགས་པོ་ཚང་མས་ཀུན་མཁྱེན་ནི་བུ་ཡ་རབས་བཟང་སྤྱོད་དང་ལྡན་པ་ཞིག་ཡིན་སྐོར་བརྗོད་འདུག གསར་འགོད་པ།  སྐལ་བཟང་སྤྱིན་པ།

ཆབ་སྲིད་ཀྱི་ངོ་བོ་ལྡན་པའི་སྒྲིག་འཛུཊ་ཤིག་ཡོད་པས་མི་སེར་ཐོབ་ཐང་ལེན་དགོས་པ་རེད་ཅེས་ཞུ་ཐུབ་ཀྱི་མི་འདུག

རྒྱ་གར་བོད་དོན་རྒྱབ་སྐྱོར་བ་སོགས་ཀྱིས་ད་ལྟ་བར་དཀའ་ལས་མང་པོ་བརྒྱབས་ཏེ་བོད་མི་ཚོར་སྐྱབས་བཅོལ་ལག་ཁྱེར་དང་ཕྱིར་སྐྱོད་ལག་ཁྱེར་སྤྲོད་ཀྱི་ཡོད་ཀྱང་ད་ལྟ་དེ་ཚོ་ཚང་མ་འཕྲོ་བརླགས་ཏུ་ཕྱིན་པ་ལྟ་བུར་མཐོང་ནས་བློ་ཕམ་ཡོང་གི་འདུག་སྐོར་བརྗོད་སོང་ཟེར།  དེང་སང་བོད་མི་གང་འཚམས་ཤིག་གིས་རྒྱ་གར་གྱི་མི་སེར་ཐོབ་ཐང་ལེན་གྱི་ཡོད་པའི་སྐོར་ལ་གྲོས་ཚོགས་ནང་གླེང་སློང་བྱུང་བར་བརྟེན། དེ་རིང་གྲོས་ཚོགས་ཀྱི་ལས་ཉིན་ལྔ་པའི་སྔ་དྲོར་སྲིད་སྐྱོང་བློ་བཟང་སེང་གེ་མཆོག་གིས། རྒྱ་གར་གྱི་ཁྲིམས་ནང་མི་སེར་ལེན་ཆོག་པའི་ཐོབ་ཐང་གསལ་ཡོད་སྟབས། བོད་མིའི་སྒྲིག་འཛུགས་ཀྱི་ངོས་ནས་རྒྱ་གར་གྱི་མི་སེར་ཐོབ་ཐང་ལེན་ཆོག་གི་མ་རེད་ཅེས་ཞུ་ཡི་མེད་ཀྱང་། ང་ཚོར་ཆབ་སྲིད་ཀྱི་ངོ་བོ་དང་དགོས་མཁོ་ཆེ་བའི་བཙན་བྱོལ་བའི་སྒྲིག་འཛུགས་ཤིག་ཡོད་པས་མི་སེར་ཐོབ་ཐང་ལེན་དགོས་པ་རེད་ཅེས་ཞུ་ཐུབ་ཀྱི་མེད་སྐོར་གསུངས་སོང་། སྲིད་སྐྱོང་བློ་བཟང་སེང་གེ་མཆོག་གིས་བོད་མི་རྒྱ་གར་སོགས་རྒྱལ་ཁབ་གཞན་གྱི་མི་སེར་ཐོབ་ཐང་ལེན་མཁན་ཚོའི་སྐོར་ལ་གསུངས་དོན། རྒྱ་གར་མི་སེར་ལག་ཁྱེར་དང་འབྲེལ་བའི་སྐོར་ལ་བཀའ་མོལ་མང་པོ་བྱུང་སོང་། ཐོག་མར་དབྱེ་མཚམས་བྱེད་དགོས་པ་གཙོ་བོ་ནི་བོད་ཀྱི་ཡུལ་མི་དང་བོད་མི་སྐྱབས་བཅོལ་བ་གཉིས་རེད། བོད་མི་སུ་ཞིག་གིས་རྒྱ་གར་གྱི་མི་སེར་ལག་ཁྱེར་ལེན་པའམ། ཨ་རིའི་མི་སེར། དེ་བཞིན། ཡུ་རོབ་ཀྱི་མི་སེར་སོགས་རྒྱལ་ཁབ་གང་གི་མི་སེར་གནང་བ་ཡིན་ན་ཡང་། ཁོང་ཚོ་བོད་ཀྱི་ཡུལ་མི་ཡིན་པ་དེ་རང་འཇགས་གནས་ཀྱི་ཡོད་པ་རེད། བོད་ཀྱི་ཡུལ་མི་ཞིག་ཡིན་ན་ཁོང་ཚོར་དཔྱ་ཁྲལ་ལག་དེབ་ཡོད་པ་མ་ཟད་འོས་ཤོག་ཀྱང་བླུག་ཆོག་གི་ཡོད་ལ། གྲོས་ཚོགས་ཀྱི་འཐུས་མི་དང་བཀའ་བློན། དེ་བཞིན། སྲིད་སྐྱོང་ལའང་བཞེང་ཆོག་གི་ཡོད་པ་རེད། གང་ཡིན་ཟེར་ན། ང་ཚོའི་བཅའ་ཁྲིམས་ཀྱི་ནང་དུ་ལུང་པ་གཞན་གྱི་མི་སེར་ལག་ཁྱེར་བཞེས་ཆོག་པ་འཁོད་ཡོད། གནད་དོན་གཙོ་བོ་ཐུག་ས་དེ་བོད་མི་སྐྱབས་བཅོལ་བའམ་སྐྱབས་བཅོལ་བོད་མི་ཞེས་པ་དེར་ཐུག་ཡོད་པ་རེད། ཅེས་དང་། ཕྱི་ལོ་ ༡༩༥༠ ནས་ ༡༩༨༧ བར་རྒྱ་གར་ནང་སྐྱེས་པའི་བོད་མི་སུ་ཡིན་རྒྱ་གར་གྱི་མི་སེར་ཡིན་པ་མ་ཟད། ཁོང་ཚོའི་ཕྲུ་གུའང་རང་བཞིན་གྱིས་རྒྱ་གར་མི་སེར་ཆགས་ཀྱི་ཡོད་པ་དེ་ཁྲིམས་ནང་གསལ་ཡོད་པས་བོད་མིའི་སྒྲིག་འཛུགས་ནས་དེ་ལ་དགག་བྱ་གང་ཡང་གནང་གི་མེད་ཀྱང་། ང་ཚོར་བཙན་བྱོལ་བོད་མིའི་སྒྲིག་འཛུགས་ཤིག་ཡོད་པ་དང་། བཙན་བྱོལ་བའི་སྒྲིག་འཛུགས་ལ་ཆབ་སྲིད་ཀྱི་ངོ་བོ་དང་དགོས་མཁོ་ཞིག་ཡོད་སྟབས། བཀའ་ཤག་གི་ངོས་ནས་བོད་མི་ཚོར་རྒྱ་གར་གྱི་མི་སེར་བྱེད་དགོས་པ་རེད་ཅེས་ཞུ་ཐུབ་ཀྱི་མེད་སྐོར་གསུངས་སོང་།   རྒྱ་གར་མི་སེར་ལག་ཁྱེར་གྱི་ཐོབ་ཐང་སྐོར་ཉེ་ལམ་གང་སར་ཁྱབ་བསྒྲགས་ཕྱིན་ཏེ་ཕྱི་རྒྱལ་ཁག་གི་བོད་མི་སྐྱབས་བཅོལ་བར་དོ་ཕོག་བྱུང་སྐོར་ཁོང་གིས།  བར་ལམ་ནས་རྒྱ་གར་མི་སེར་ལག་ཁྱེར་དེའི་སྐོར་ལ་ཁྱབ་བསྒྲགས་མང་པོ་ཞིག་ཕྱིན་ཡོད་པ་རེད། བོད་པར་ཤ་ཚ་ཡོད་པའི་རྒྱ་གར་གྱི་གནད་ཡོད་མི་སྣ་གལ་ཆེན་མང་པོ་ཞིག་ཡོད་པ་ཚོས་ང་ལ་གསུངས་དོན། ང་ཚོར་བོད་པ་ནང་བཞིན་རྒྱ་གར་ནང་སྐྱབས་བཅོལ་བ་མང་པོ་ཞིག་ཡོད། འོན་ཀྱང་། ཁོང་ཚོར་སྐྱབས་བཅོལ་ལག་ཁྱེར་(RC) དང་ཕྱིར་སྐྱོད་ཆོག་པའི་དེབ་སེར་པོ་ (IC) དེ་འདྲ་ཡོད་པ་མ་རེད། བོད་པའི་ཆེད་དུ་དམིགས་བསལ་གྱིས་དཀའ་ལས་མང་པོ་བརྒྱབས་ནས་ཆ་རྐྱེན་དེ་འདྲ་བསྐྲུན་ཡོད་ཀྱང་། བོད་པ་ཚོས་སྐྱབས་བཅོལ་ལག་ཁྱེར་དང་ཕྱིར་སྐྱོད་ལག་ཁྱེར་དེ་ཚོ་དགོས་ཀྱི་མི་འདུག་ཟེར་ནས་ཕྱིས་ལ་བཏོན་ནས་ཁྱབ་བསྒྲགས་བྱས་པ་དེས། ད་ལྟ་བར་དུ་ཤ་ཞེན་བྱས་ནས་དཀའ་ལས་བརྒྱབས་པ་ཚང་མ་འཕྲོ་བརླག་འགྲོ་བ་ལྟ་བུར་མཐོང་ནས་བློ་ཕམ་ཡོང་གི་ཟེར་གྱི་འདུག དེ་བཞིན། ཁོང་ཚོས་རྒྱ་གར་གཞུང་ལ་ཁྲིམས་ཧ་ཅང་གི་གཞི་རྒྱ་ཆེན་པོ་ཡོད་ཀྱང་ཨུ་ཚུགས་ཀྱིས་དེའི་བར་ནས་ཐབས་ལམ་བཙལ་ཏེ། བོད་པ་ཚོར་དམིགས་བསལ་གྱིས་རྒྱ་གར་ནང་སྡོད་ཆོག་པའི་སྐྱབས་བཅོལ་ལག་ཁྱེར་མ་ཟད། ཕྱིའི་རྒྱལ་ཁབ་ཁག་ཏུ་བསྐྱོད་ཆོག་པའི་ཕྱིར་སྐྱོད་ལག་ཁྱེར་སྤྲད་ཡོད་ལ། ད་དུང་སྐྱབས་བཅོལ་ལག་ཁྱེར་ལོ་ལྔ་རེའི་མཚམས་སུ་ཐེངས་གཅིག་མ་གཏོགས་བསྐྱར་གསོ་བྱེད་མ་དགོས་པ་དེ་འདྲའང་བཟོས་ཡོད་ཀྱང་། སྐྱབས་བཅོལ་ལག་ཁྱེར་དང་ཕྱིར་སྐྱོད་ལག་ཁྱེར་དེ་ཚོས་བོད་པ་ཚོ་གནོན་ཐབས་བྱེད་བཞིན་པ་ལྟ་བུར་ཚོར་གྱི་ཡོད་ས་རེད་གསུང་གི་འདུག དེ་ལྟར་ཁྱབ་བསྒྲགས་བྱེད་མཁན་བོད་མི་རེ་ཟུང་གིས་བྱས་ཡོད་པ་མ་གཏོགས། བོད་མི་ཚང་མས་དེ་ལྟར་བྱས་ཡོད་པ་མ་རེད། འོན་ཀྱང་། ཁྱབ་བསྒྲགས་དེ་ལ་བརྟེན་ནས་ཁོང་རྣམ་པས་བོད་མི་ཚང་མས་དེ་ལྟར་བྱས་པ་ལྟར་ཚོར་འདུག དེ་འདྲ་རྩ་བ་ཉིད་ནས་མ་རེད་ཅེས་ང་ཚོས་འགྲེལ་བརྗོད་བྱས་པ་ཡིན། རྒྱ་གར་བོད་དོན་རྒྱབ་སྐྱོར་བ་དང་བོད་ལ་ཤ་ཞེན་ཡོད་མཁན་ཚོས་ང་ཚོ་བོད་པ་ཚོ་རྒྱ་གར་ནང་དུ་རྩ་དོན་རྩོད་པར་ཡོང་བ་ཞིག་ཡིན་པ་ལས། རྒྱ་གར་གྱི་མི་སེར་ལག་ཁྱེར་ཞུ་བར་ཡོང་བ་ཞིག་མ་རེད། བོད་མི་རང་ལུས་མེར་སྲེག་གནང་མཁན་ཚོས་རྩ་དོན་གྱི་ཆེད་རང་སྲོག་བློས་བཏང་གནང་བ་ཞིག་རེད་ཅེས་གསུང་གི་འདུག གལ་ཏེ་རྒྱ་གར་གྱི་མི་སེར་ལག་ཁྱེར་ཞུ་བ་ཡིན་ཡང་ངེས་པར་དུ་ཁྱབ་བསྒྲགས་ཤུགས་ཆེན་པོ་དེ་འདྲ་བྱེད་དགོས་དོན་ཡོད་དམ་གསུང་གི་འདུག རྒྱ་གར་གྱི་མི་སེར་ལག་ཁྱེར་ཞུ་བ་ལ་བརྟེན་ནས་ཕྱི་རྒྱལ་དུ་མི་སེར་ལག་ཁྱེར་ཞུ་མཁན་ཚོར་དོ་ཕོག་ཡོང་གི་ཡོད་པ་རེད། ཉེ་ལམ་ཁོང་ཁེ་ཎ་ཌར་ཡོད་པའི་སྐབས་སུ་ས་གནས་ཁྲིམས་རྩོད་པ་ཁ་ཤས་ཤིག་དང་ཐུག་ཕྲད་བྱས་ཡོད་པ་དང་། རྒྱ་གར་གཞུང་གིས་བོད་མི་ཚོར་མི་སེར་ལག་ཁྱེར་གནང་གི་ཡོད་སྟབས། དེང་སང་གནས་སྐབས་རིང་ཁེ་ཎ་ཌར་ཡོད་པའི་བོད་མི་སྐྱབས་བཅོལ་ཞུ་མཁན་ཚོ་བཀག་བཞག་འདུག གང་ཡིན་ཟེར་ན། ཁེ་ཎ་ཌའི་ཁྲིམས་དཔོན་མང་པོ་ཞིག་གི་ལག་ཏུ་ཁྱབ་བསྒྲགས་ཀྱི་ཡི་གེ་དེ་སོན་ཡོད་པ་དང་། སུད་སི་རྒྱལ་ཁབ་ཏུའང་བོད་པར་དམ་དྲག་བྱས་པའི་རྒྱུ་མཚན་དེར་ཐུག་ཡོད་པ་མ་ཟད། དེ་དང་དེ་བཞིན་གྱི་རྒྱལ་ཁབ་གཞན་དུའང་དཀའ་ངལ་དེ་རིགས་འཕྲད་སྲིད་ཀྱི་རེད་སྐོར་གསུངས་སོང་། གསར་འགོད་པ། ཉི་མ་ཚེ་རིང་།

སྐྱེས་ནས་མ་འཆི་བར་བོད་མིའི་རྩ་དོན་ཆེད་འབད་བརྩོན་བྱ་རྒྱུ་འདི་ང་ཚོ་བོད་མི་ཚོའི་བཟང་སྤྱོད་ཀྱི་འགན་རེད།

བོད་མིའི་སྒྲིག་འཛུགས་ཀྱི་ལྔ་དང་ལྔ་བཅུའི་འཆར་སྣང་ལྷན་ཚོགས་ཐོག་༧གོང་ས་མཆོག་གིས་བོད་དོན་རྒྱབ་སྐྱོར་བ་ཚོས་བོད་དོན་ལ་རྒྱབ་སྐྱོར་བྱེད་བཞིན་ཡོད་པ་དེ་བོད་ལ་རྒྱབ་སྐྱོར་བྱེད་པ་ཙམ་མ་ཡིན་པར་དྲང་བདེན་ལ་རྒྱབ་སྐྱོར་བྱེད་ཀྱི་ཡོད་པ་ཞིག་ཡིན་སྐོར་གསུངས་འདུག དེ་རིང་སྔ་དྲོའི་ཆུ་ཚོད་  ༩།༣༠ ཙམ་ལ་༸གོང་ས་མཆོག་བོད་མིའི་སྒྲིག་འཛུགས་ཀྱི་ལྔ་དང་ལྔ་བཅུའི་འཆར་སྣང་ལྷན་ཚོགས་ཐོག་ཕེབས་ཏེ་བཀའ་སློབ་བསྩལ་ཡོད་པ་དང་། སྐབས་དེར་མགོན་པོ་མཆོག་གིས་ང་ཚོའི་མི་རིགས་འདི་དབུས་གཙང་། མདོ་སྟོད་སྨད་གང་ལྟར་བོད་རིགས་ཡོངས་རྫོགས་བཀའ་འགྱུར་བསྟན་འགྱུར་ཞེས་དཔེ་ཆ་དེ་དག་འོག་ལ་གཅིག་གྱུར་བྱས་ནས་སོ་སོའི་ཆོས་དང་རིག་གཞུང་འགྲེལ་བཤད་རྒྱག་པ་དེ་ཡང་ང་རང་ཚོའི་སྐད་ཡིག་ཟུར་དུ་ཡོད་པ།   དེའི་ཐོག་ནས་ཆབ་སྲིད་ཀྱི་གནས་སྟངས་འདྲ་མིན་བྱུང་ཡང་ང་རང་ཚོའི་མི་རིགས་གཅིག་གྱུར་བྱས་ནས་བསྡད་པ་རེད། ད་ལྟའི་གནས་སྟངས་ལ་མཚོན་ནའང་ང་ཚོ་དཀའ་ངལ་འོག་གནས་ཡོད། འོན་ཀྱང་འདས་པའི་ལོ་སྟོང་ཕྲག་འགའ་ཤས་རིང་ང་ཚོ་བོད་མིའི་སྙིང་སྟོབས་དང་རྣམ་དཔྱོད་དེས་ལོ་ལྔ་བཅུ་དྲུག་བཅུའི་དཀའ་ངལ་དེ་དག་ལ་གདོང་ལེན་བྱེད་ཐུབ་རྒྱུ་རེད། རིག་གནས་གསར་བརྗེའི་སྐབས་རྒྱ་མིས་སྲིད་བྱུས་ལྡན་པའི་ཐོག་ནས་བོད་ཀྱི་ཆོས་དང་རིག་གཞུང་རྩ་མེད་བཟོ་ཐབས་བྱས་ཡོད།  སྐབས་རེ་དྲག་པོའི་སྟོབས་ཤུགས་བེད་སྤྱོད་བྱས་ནས་འཛིན་བཟུང་བཀག་ཉར་དང་མནར་གཅོད་སོགས་བཏང་ཡོད། དེ་བཞིན་བོད་མིའི་བསམ་བློ་བཅོས་སྒྱུར་གཏོང་ཆེད་སློབ་གསོའི་ལས་འགུལ་ཡང་སྤེལ་བ་དང་།  སྐབས་རེར་དངུལ་དངོས་ཀྱི་སླུ་ཐབས་བྱས་ཡོད། ཐབས་ལམ་བཟང་ངན་ཇི་འདྲ་བྱས་ཀྱང་འདས་པའི་ལོ་ངོ་དྲུག་བཅུའི་རིང་བོད་མིའི་སྙིང་སྟོབས་ཞུམ་པ་མེད་པར་སྲ་བརྟན་ངང་མུ་མཐུད་གནས་ཐུབ་ཡོད། གལ་ཏེ་གཞིས་ལུས་བོད་མི་ཚོར་སྙིང་སྟོབས་དེ་ཙམ་མེད་པ་ཡིན་ན་ངོས་ཀྱི་བསམ་པར་རྒྱ་ནག་གཞུང་གིས་བོད་ཐོག་སེམས་འཚབ་དེ་འདྲ་བྱེད་དགོས་པ་ཞིག་ཧ་ལམ་ཆགས་རྒྱུ་མ་རེད་བསམ་དྲན་གྱི་འདུག དེ་ནས་ཕྱི་ལོ་ ༡༩༥༩ ལོར་རྒྱ་མིས་བོད་ས་བཙན་བཟུང་བྱེད་སྐབས་རྒྱ་ནག་དམར་ཤོག་འགོ་ཁྲིད་མཁྲེགས་འཛིན་སུས་ཀྱང་ལོ་ལྔ་བཅུ་ཕྱིན་པའི་རྗེས་བོད་ཀྱི་དཀའ་རྙོག་མ་སེལ་བར་ལྷག་རྒྱུ་རེད་བསམ་པའི་བསམ་བློ་འཁོར་མེད། ལྷག་པར་བོད་ནང་གི་གཞིས་ལུས་རྒྱ་ཆེའི་མི་མང་ཚོའི་སྙིང་སྟོབས་ཧ་ལས་པ་རེད། འདི་དངོས་ཡོད་གནས་སྟངས་རེད། བོད་མི་རྣམས་རྒྱ་གར་དང་ཨ་རི། ཡུ་རོབ་སོགས་ས་གནས་གང་དུ་ཡོད་ཀྱང་ཤ་ཁྲག་རུས་གསུམ་བོད་མི་བྱས་ནས་སྡོད་རྒྱུ་རེད། དེ་ནམ་ཡང་བརྗེད་རྒྱུ་མེད། སྐྱེས་ནས་མ་འཆི་བར་བོད་མིའི་རྩ་དོན་ཆེད་འབད་བརྩོན་བྱ་རྒྱུ་འདི་ང་ཚོ་བོད་མི་ཚོའི་བཟང་སྤྱོད་ཀྱི་འགན་རེད། ཅེས་གསུངས་འདུག ཡང་ཡུ་རོབ་སྤྱི་མཐུན་ཚོགས་པ་ལྟ་བུ་ཨ་རི་དང་ཨེ་ཤ་ཡའི་ནང་དུའང་འཛུགས་གལ་ཆེ་སྐོར་ཁོང་གིས། བོད་དོན་རྒྱབ་སྐྱོར་བ་ཚོར་ནམ་ཐུག་ནའང་ངོས་ཀྱིས་ཁྱེད་རང་ཚོས་བོད་དོན་ལ་རྒྱབ་སྐྱོར་བྱེད་པ་དེ་བོད་ལ་རྒྱབ་སྐྱོར་བྱེད་པ་ཙམ་ཞིག་མ་རེད།  དྲང་བདེན་ལ་རྒྱབ་སྐྱོར་བྱེད་པ་ཞིག་རེད། ཅེས་བརྗོད་ཀྱི་ཡོད།   ང་ཚོའི་བོད་ཀྱི་གནད་དོན་འདི་དྲང་བདེན་གྱི་གནས་ཚུལ་ཞིག་ཡིན། རང་བཙན་འཐབ་རྩོད་བྱེད་མཁན་ཚོགས་པ་མང་པོ་ཡོད། ཕལ་ཆེ་བས་འཚེ་བའི་ཐབས་ལམ་ཐོག་ནས་འགྲོ་བཞིན་འདུག  ང་ཚོ་བོད་མིར་མཚོན་ན་གནས་སྟངས་དཀའ་ལས་ཁག་པོ་ཇི་ཙམ་ཡོད་མིན་ལ་མ་ལྟོས་པར་ང་ཚོའི་ལྟ་གྲུབ་དེ་འཚེ་མེད་ཞི་བར་གཞི་བཅོལ་ཡོད། རང་རྒྱལ་གཞན་ཕམ་གྱི་ཐོག་ནས་ང་ཚོས་འཐབ་རྩོད་བྱེད་ཀྱི་མེད། ང་ཚོས་ཕྱོགས་གཉིས་ཀར་ཕན་ཐོགས་ཡོང་རྒྱུར་བསམ་བློ་གཏོང་བཞིན་ཡོད། ཡུ་རོབ་སྤྱི་མཐུན་ཚོགས་པར་ངོས་ཀྱིས་ཧ་ཅང་ཡི་རངས་བསྔགས་བརྗོད་ཞུ་བཞིན་ཡོད། ཡུ་རོབ་སྤྱི་མཐུན་ཚོགས་པའི་ནང་རྒྱལ་ཁབ་འདྲ་མིན་ཡོད་མིན་ལ་མ་ལྟོས་པར་སྤྱིའི་ཁེ་ཕན་དེ་གཙོ་བོར་འཛིན་ནས་སྒྲིག་འཛུགས་དེ་བཙུགས་པ་རེད། ངོས་ཀྱིས་སྒྲིག་འཛུགས་དེར་བསྔགས་བརྗོད་ཞུ་དགོས་པའི་རྒྱུ་མཚན་མང་པོ་ཡོད།   ངོས་ཀྱིས་བསམ་པར་གལ་ཏེ་ཡུ་རོབ་སྤྱི་མཐུན་ཚོགས་པ་དེ་ཆགས་མེད་པའི་དབང་དུ་བཏང་བ་ཡིན་ན། འདས་པའི་ལོ་ངོ་བཅུ་ཕྲག་རིང་གཅིག་བྱས་ནས་སྒྲིག་འཛུགས་དེའི་ནང་གི་རྒྱལ་ཁབ་ཕན་ཚུན་དམག་འཁྲུག་ཤོར་ཡོད་སྲིད། སྒྲིག་འཛུགས་དེ་བཙུགས་པའི་ཉེར་ལེན་ལ་བརྟེན་ནས་དེའི་ནང་ཡོད་པའི་རྒྱལ་ཁབ་ཕན་ཚུན་དམག་རྒྱག་རྒྱུ་མིན་པ་ཐག་ཆོད་པ་ཞིག་རེད།   འོན་ཀྱང་དབྱིན་གཞུང་ཡུ་རོབ་སྤྱི་མཐུན་སྒྲིག་འཛུགས་ནས་ཕྱིར་འཐེན་བྱས་པ་རེད། རྒྱུ་མཚན་གང་ཡིན་མི་ཤེས།སྐབས་རེར་ང་ཚོས་སེམས་ཚོར་ Emotions ཤུགས་ཆེ་དྲགས་པའི་རྐྱེན་གྱིས་ཆོས་རབ་ཏུ་རྣམ་འབྱེད་ཀྱི་ཤེས་རབ་དེ་བཀོལ་སྤྱོད་དེ་ཙམ་ཡག་པོ་བྱེད་མ་ཐུབ་པའི་གནས་སྟངས་ཡོང་གི་ཡོད།  དེར་བརྟེན་སྲིད་བྱུས་ནོར་བ་མང་པོ་ཞིག་དེའི་ཐོག་ནས་ཡོང་བཞིན་ཡོད། ང་ཚོ་བོད་མི་ཚོས་ཀྱང་སེམས་ཚོར་ Emotions ཧ་ཅང་ཤུགས་ཆེན་པོ་ཞིག་འཁྱེར་ནས་ལས་ཀ་བྱེད་རྒྱུ་མེད། རྒྱུ་མཚན་དང་དངོས་ཡོད་གནས་སྟངས་ལ་གཞིགས་ནས་ལས་ཀ་བྱེད་དགོས།  དབྱིན་ཇིའི་བསམ་བློ་གཏོང་སྟངས་དེར་ཏོག་ཙམ་དམིགས་བསལ་ཡོད། ཅེས་ཞལ་ཤོབ་མཛད་ནས་མུ་མཐུད་བཀའ་སློབ་བསྩལ་དོན། ངོས་ཀྱིས་བསམ་པར་ཡུ་རོབ་སྤྱི་མཐུན་ཚོགས་པའི་སྒྲིག་འཛུགས་འདི་ཧ་ལས་པ་ཞིག་རེད་འདུག ངོས་ཀྱིས་བསམ་བློ་དེ་གཞིར་བཟུང་ནས་ཨུ་རུ་སུའི་རྒྱལ་ཁབ་དེའང་མཐར་ཡུ་རོབ་སྤྱི་མཐུན་ཚོགས་པའི་སྒྲིག་འཛུགས་ནང་མཉམ་ཞུགས་ཐུབ་པ་དགོས་རྒྱུ་དང་། དེ་བཞིན་གླིང་ཆེན་ཨ་ཧྥེ་རི་ཀའི་ནང་དུའང་སྤྱི་མཐུན་ཚོགས་པའི་སྒྲིག་འཛུགས་དེ་འདྲ་ཞིག་འཛུགས་ཐབས་བྱ་རྒྱུ་ཧ་ཅང་གལ་ཆེན་པོ་རེད། དེ་བཞིན་ལྷོ་ཕྱོགས་ཨ་མི་རི་ཀའི་སྤྱི་མཐུན་ཚོགས་པ་ལྟ་བུ་འཛུགས་ཐབས་བྱ་གལ་ཆེ་བ་དང་། མཐར་ཨེ་ཤི་ཡའི་སྤྱི་མཐུན་ཚོགས་པ་འཛུགས་རྒྱུ་དེ་འདྲ་བྱུང་བ་ཡིན་ན་རྒྱ་དཀར་ནག་གཉིས་དང་། ཉི་ཧོང་། དེ་བཞིན་རྒྱལ་ཁབ་གཞན་བཅས་རིམ་བཞིན་སྤྱི་མཐུན་ཚོགས་པའི་སྒྲིག་འཛུགས་གཅིག་གི་འོག་མཉམ་གནས་ཐུབ་པ་བྱུང་ན་རིམ་བཞིན་རྡུལ་ཕྲན་མཚོན་ཆ་མེད་པ་བཟོ་ཐུབ་རྒྱུ་རེད།   འདི་ནི་ངོས་ཀྱི་རེ་བ་དང་འཆར་སྣང་སྟོང་པ་ཞིག་ཡིན། གནས་སྟངས་དེའི་ཐད་ང་ཚོ་བོད་མི་ཚོས་བོད་མི་ས་ཡ་དྲུག་ཙམ་མ་ཟད། འཛམ་གླིང་སྤྱི་ལའང་ཞབས་འདེགས་ཕྲན་བུ་བསྒྲུབ་ཐུབ་ངེས་ཡིན། དང་ཐོག་དེར་ང་ཚོ་བོད་མི་ཚོས་གནས་སྟངས་དཀའ་ལས་ཁག་པོ་ཇི་འདྲ་ཞིག་གི་འོག་དཀའ་སྡུག་མྱོང་བཞིན་ཡོད་མེད་ལ་མ་ལྟོས་པར་ང་ཚོས་གཉིས་ཕན་གྱི་བསམ་བློ་གཏོང་བཞིན་པ་དང་། རྒྱ་མི་རིགས་ལ་མཚོན་ནའང་དངོས་གནས་ཧ་ལས་པའི་ཡག་པོ་རེད། རླབས་ཆེན་གྱི་མི་རིགས་ཤིག་རེད། གནས་སྟངས་འདིའི་འོག་ནས་བོད་རྒྱ་གཉིས་སྨན་གྱི་ཐབས་ལམ་ཞིག་འཚོལ་ཐུབ་རྒྱུ་རེད་བསམ་པ་དྲན་གྱི་འདུག ད་ལྟའི་རྒྱ་ནག་འགོ་ཁྲིད་མཁྲེགས་འཛིན་པ་ཚོར་རྒྱ་ནག་གཞུང་གིས་བོད་མིའི་ཐོག་ལག་བསྟར་བྱེད་བཞིན་པའི་སྲིད་བྱུས་འདིས་བོད་མིའི་དཀའ་ངལ་ནམ་ཡང་སེལ་ཐུབ་རྒྱུ་མིན་པ་དེ་ང་ཚོས་ར་སྤྲོད་བྱེད་དགོས།  ཇི་སྲིད་དངོས་ཡོད་གནས་སྟངས་ལ་འཚམས་པའི་སྲིད་བྱུས་ཤིག་ལག་བསྟར་མ་བྱས་བར་བོད་མིའི་དཀའ་ངལ་འདི་སེལ་ཐབས་མེད། གནས་སྟངས་འདིའི་འོག་ནས་བལྟ་སྐབས་ལྷན་ཚོགས་འདི་ལྟ་བུ་དང་། ལྷག་པར་བོད་དོན་ལ་རྒྱབ་སྐྱོར་གནང་མཁན་རྒྱལ་ཁབ་འདྲ་མིན་ནས་ཕེབས་པ་རྣམས་ཧ་ཅང་གནད་འགག་ཆེན་པོ་ཆགས་ཡོད། ངོས་ཀྱིས་བོད་དོན་རྒྱབ་སྐྱོར་བ་ཚོ་དང་ཐུག་སྐབས་ད་ལྟའི་རྒྱ་ནག་འགོ་ཁྲིད་མཁྲེགས་འཛིན་པ་ཚོའི་ཁྲོད་དུའང་བོད་ཀྱི་གནད་དོན་དེ་ཇི་ལྟར་གསལ་དགོས་མིན་ཐད་ཅི་བྱ་གཏོལ་མེད་ངང་གནས་ཡོད་སྐོར་བརྗོད་བཞིན་ཡོད། ཁོ་པ་ཚོས་བོད་ནང་ལག་བསྟར་བྱེད་བཞིན་པའི་སྲིད་བྱུས་དེར་གྲུབ་འབྲས་བཟང་པོ་ཞིག་འཐོན་རྒྱུ་མེད་པ་ཤེས་ཀྱི་ཡོད། དུས་སྐབས་འདི་འདྲ་ཞིག་གི་སྐབས་རྒྱལ་སྤྱིའི་རྒྱབ་སྐྱོར་བ་ཚོས་བོད་དོན་ཆེད་རྒྱབ་སྐྱོར་གནང་བ་འདི་ཧ་ཅང་ཕན་ཐོགས་ཆེན་པོ་ཞིག་འདུག ལྷན་ཚོགས་འདི་ལྟ་བུ་སྲིད་སྐྱོང་ནས་གོ་སྒྲིག་གནང་བ་རེད། ཧ་ཅང་ཡག་པོ་བྱུང་འདུག ཅེས་སོགས་བཀའ་སློབ་བསྩལ་རྗེས་ཚོགས་བཅར་བ་ཁག་གཅིག་གི་དྲི་བར་བཀའ་ལན་བསྩལ་ཡོད་འདུག བོད་མིའི་སྒྲིག་འཛུགས་ཀྱི་དྲ་བ་ལས་དྲངས།

སྐབས་དང་པོའི་བོད་ཀྱི་མཛངས་པ་འགྲན་སྡུར་ནང་འགྲན་ཞུགས་པ་ལྔ་འདུག

བོད་ཀྱི་མཛངས་པ་འགྲན་སྡུར་གོ་སྒྲིག་པ་བསྟན་འཛིན་བཀྲ་ཤིས་ཀྱིས་མཛངས་པའི་རྒྱལ་ཁ་ཐོབ་མཁན་གྱིས་རྒྱལ་སྤྱིའི་མཛངས་པའི་འགྲན་སྡུར་ཁྲོད་བོད་ཀྱི་འཐུས་མི་བྱས་ཏེ་མཉམ་ཞུགས་ཐུབ་ཐབས་བྱ་རྒྱུ་ཡིན་སྐོར་བརྗོད་སོང་། དེ་རིང་ཕྱི་དྲོའི་ཆུ་ཚོད་ ༣།༤༥ སྟེང་དྷ་ས་མེག་གྷན་གྱི་ནོར་བུའི་མགྲོན་ཁང་དུ། སྐབས་དང་པོའི་བོད་ཀྱི་མཛངས་པ་འགྲན་སྡུར་ཁྲོད་མཉམ་ཞུགས་བྱེད་མཁན་འགྲན་རྩོད་པ་ལྔ་ངོ་སྤྲོད་ཀྱི་གསར་འགོད་གསལ་བསྒྲགས་ཤིག་བྱས་སོང་བ་དང་། ཟླ་འདིའི་ཕྱི་ཚེས་ ༢༥ ནས་ ༢༧ སྟེ་ཉིན་གྲངས་གསུམ་གྱི་རིང་དགོང་དྲོ་བོད་ཀྱི་ཟློས་གར་ཁང་དུ་འགྲན་ཞུགས་པ་ཕན་ཚུན་བར་འགྲན་རྩོད་གནང་རྒྱུ་ཡིན་པ་དང་། ཕྱི་ཚེས་ ༢༨ ཉིན་རྟིང་རྩོད་འགྲན་སྡུར་བྱ་རྒྱུ་ཡིན་འདུག ཐེངས་འདིའི་འགྲན་ཞུགས་པ་ལྔ་སྟེ། ཀརྨ་མཐུ་སྟོབས་ལགས་ནི་རྒྱ་གར་ཧི་མ་ཅལ་གཞིས་ཆགས་སྦིར་དུ་སྐྱེས་ཤིང་དཱལ་ཧོར་བོད་ཀྱི་གཏན་སློབ་ནས་འཛིན་རིམ་བཅུ་གཉིས་མཐར་ཕྱིན་ཏེ། ད་ལྟ་སྦིར་གཞིས་ཆགས་ཀྱི་ལུས་རྩལ་སྦྱོང་བརྡར་ཁང་གི་སློབ་སྟོན་པ་བྱེད་ཀྱི་ཡོད་འདུག ཚེ་རིང་ཆོས་འཕེལ་ལགས་ནི་རྒྱལ་ས་ལྡི་ལིར་སྐྱེས་ཤིང་འཛིན་རིམ་བཅུ་གཉིས་བར་བལ་ཡུལ་པོག་རཱར་སློབ་གཉེར་བྱས་ཡོད་པ་དང་། ད་ལྟ་གྲོང་ཁྱེར་སྦེང་ལོར་དུ་ལུས་རྩལ་སྦྱོང་བརྡར་ཁང་ཞིག་གི་སློབ་སྟོན་པ་དང་བོད་ཀྱི་རྐང་རྩེད་སྤོ་ལོའི་རུ་ཁག་གི་རྩེད་འགྲན་པ་ཞིག་ཡིན་འདུག བློ་བཟང་ཆོས་འཕེལ་ལགས་ནི་བོད་དུ་སྐྱེས་ཤིང་རང་ལོ་བརྒྱད་ཀྱི་སྟེང་རྒྱ་གར་དུ་བཙན་བྱོལ་ལ་སླེབས་ཏེ་སྦེལ་ཀོབ་བོད་ཁྱིམ་ནས་སློབ་མཐར་ཕྱིན་ཡོད་པ་དང་། རྗེས་སུ་བག་ལེབ་བཟོ་རྩལ་(Bakery)རིག་པའི་ཐོག་སློབ་གཉེར་བྱས་ཏེ། ད་ལྟ་དྷ་རམ་ས་ལར་སྒེར་ནས་བག་ལེབ་བཙོང་བཞིན་ཡོད་འདུག ཉི་མ་ལགས་ནི་བོད་དུ་སྐྱེས་ཤིང་རྗེས་སུ་རྒྱ་གར་དུ་བཙན་བྱོལ་ལ་སླེབས་ཡོད་པ་དང་། ད་ལྟ་སྦེང་ལོར་གྲོང་ཁྱེར་དུ་ཁྲིམས་ལུགས་རིག་པའི་སྐོར་མཐོ་སློབ་ཀྱི་ལོ་རིམ་གསུམ་པར་འགྲོ་བཞིན་ཡོད་པ་མ་ཟད། ཁོང་གིས་སློབ་གཉེར་བྱེད་ཞོར་དུ་རྒྱལ་སྤྱིའི་བོད་ཀྱི་མཐོ་རིམ་སློབ་མའི་ལྷན་ཚོགས་གསར་འཛུགས་དང་། ད་ལྟ་ཚོགས་པ་དེའི་ཚོགས་གཙོའི་ལས་འགན་ཡང་འཁུར་བཞིན་ཡོད་འདུག བསྟན་འཛིན་བློ་ལྡན་ལགས་ནི་རྒྱ་གར་ལྷོ་ཕྱོགས་ཧུན་སོར་གཞིས་ཆགས་སུ་སྐྱེས་ཤིང་སྦེལ་ཀོབ་བོད་ཕྲུག་ཁྱིམ་སྡེ་ནས་འཛིན་རིམ་བཅུ་གཉིས་མཐར་སོན་ཡོད་པ་དང་། ད་ལྟ་རྒྱ་གར་བྱང་ཤར་གྱི་གྲོང་ཁྱེར་ཤི་ལོང་ནས་གནམ་གྲུའི་ཞབས་ཞུའི་སྐོར་ལ་སློབ་གཉེར་བྱེད་མུས་ཡིན་འདུག བོད་ཀྱི་མཛངས་པ་འགྲན་སྡུར་གོ་སྒྲིག་པ་བསྟན་འཛིན་བཀྲ་ཤིས་ལགས་ཀྱིས་འགྲན་སྡུར་འདི་གོ་སྒྲིག་ཞུས་པའི་དམིགས་ཡུལ་སྐོར་ལ་ཁོང་གིས། ང་ཚོ་བོད་ཀྱི་སྤྱི་ཚོགས་ནང་གཞོན་སྐྱེས་མང་པོ་ཞིག་ལ་གློ་ནད་ཀྲི་བི་ན་ཡི་ཡོད་སྟབས། བོད་ཀྱི་གཞོན་སྐྱེས་ཚོའི་ཁྲོད་དུ་འཕྲོད་བསྟེན་ལ་སྔར་ལྷག་དོ་སྣང་ཡོང་བ་དང་། འགྲན་སྡུར་འདི་བརྒྱུད་བདམ་ཐོན་བྱུང་བའི་བོད་ཀྱི་མཛངས་པས་རྒྱལ་སྤྱིའི་སྡིངས་ཆ་ཁག་དང་འགྲན་སྡུར་གཞན་གྱི་ནང་བོད་ཀྱི་མིང་ངམ་འཐུས་མི་བྱས་ཏེ་མཉམ་ཞུགས་ཀྱིས་བོད་དོན་ཁྱབ་བསྒྲགས་བྱེད་ཐབས་བྱ་རྒྱུ་ཡིན་སྐོར་བརྗོད་སོང་། བོད་ཀྱི་མཛངས་པ་འགྲན་སྡུར་ལ་དམིགས་བསལ་གྱི་ཟུར་དཔང་དུ་བྱང་ཨ་རིའི་བོད་ཀྱི་མཛངས་མ་འགྲན་སྡུར་གོ་སྒྲིག་པ་སྐུ་ཞབས་བསོད་ནམས་ལགས་དང་། རྒྱ་གར་བྱང་གི་མཛངས་པའི་རྒྱལ་ཁ་ཐོབ་མཁན་རྡོ་རྗེ་གླིང་ནས་ཡིན་པ་སྐུ་ཞབས་བསྟན་འཛིན་འཇམ་དབྱངས་ལགས། དེ་བཞིན། ཕྱི་ལོ་ ༢༠༡༥ ལོར་རྒྱལ་སྤྱིའི་མཛངས་པའི་རྒྱལ་ཁབ་ཐོབ་མཁན་པཱ་ཝན་ཤ་ཊི་(Pavan Shati)ལགས། གྱོན་གསར་འགྲེམ་སྟོན་པ་(Model)ཟུར་པ་བྷི་ཏི་ཤ་བྷིས་པོ་(Beatriz Bispo)ལགས། གཞན་ཡང་། བོད་ཀྱི་སྤྱི་ཚོགས་ཁྲོད་དུ་རྒྱུས་མངའ་ཡོད་པའི་རྒྱ་བལ་གཉིས་ཀྱི་ནང་ཡོད་པའི་བོད་ཀྱི་གླུ་བ་གླུ་མ་ཁག་ཅིག་ཀྱང་སྐད་བཏང་ཡོད་འདུག གསར་འགོད་པ། ཉི་མ་ཚེ་རིང་།

ཁ་ན་ཌ་ནས་ཕྱིར་ལོག་ཡོང་གི་ཡིན་ཟེར་མཁན་རེ་གཉིས་འདུག

ཁ་ན་ཌར་གཞིས་སྤོར་ལས་གཞིའི་ཁྲོད་མི་གྲངས་ ༩༣༨ ཕར་འབྱོར་ཟིན་པ་དང་མི་ ༣༧ རིམ་གྱིས་འགྲོ་རྒྱུ་ཡིན་ཡང་ཡིག་ཆར་དཀའ་ངལ་འཕྲད་མཁན་མི་ ༢༥ ད་དུང་ལྷག་ཡོད་འདུག འདི་གའི་གསར་འགོད་པས་ནང་སྲིད་དྲུང་འཕར་ཀརྨ་ཆོས་དབྱིངས་ལགས་སུ། རྒྱ་གར་བྱང་ཤར་ཨ་རུ་ན་ཅལ་མངའ་སྡེའི་ཁོངས་ནས་བོད་མི་ ༡༠༠༠ ཁ་ན་ཌར་གཏོང་བའི་ལས་གཞི་དེ་ད་ལྟ་ག་འདྲ་ཆགས་ཡོད་བཀའ་འདྲི་ཞུས་པ་ལྟར་ན། ལས་གཞི་དེའི་ཁོངས་ནས་བོད་མི་ ༩༣༨ ཁ་ན་ཌར་འབྱོར་ཟིན་ཡོད་པ་དང་། ཉེ་སྔོན་མི་གྲངས་ ༡༢ ལ་ཡིག་ཆ་ཚང་མ་གྲ་སྒྲིག་བྱས་ཚར་སྟེ་ཉིན་ཤས་ནང་འགྲོ་རྒྱུ་དང་། མི་གྲངས་ ༢༥ ཡི་གཟུགས་པོར་བརྟག་དཔྱད་བྱེད་བཞིན་ཡོད་པས་ཟླ་ཤས་ནང་ཁོང་ཚོའང་འགྲོ་རྒྱུ་ཡིན་འདུག  ཁོང་ཚོ་སོང་ཚར་ན་བོད་མི་ ༡༠༠༠ ལས་མི་གྲངས་ ༩༧༥ ཕར་བསླེབ་འགྲོ་ཡི་ཡོད་སྟབས། ལས་གཞི་འདི་ཕལ་ཆེར་མཇུག་སྒྲིལ་བ་ལྟ་བུ་ཡིན་འདུག ལས་གཞི་འདིའི་ཁོངས་ནས་ད་དུང་མི་གྲངས་ ༢༥ ལྷག་པའི་རྒྱུ་མཚན་གང་ཡིན་དྲིས་པར་ཁོང་གིས། བོད་མི་ ༡༠༠༠ འདེམ་སྒྲུག་བྱས་པའི་ནང་ནས་མི་གྲངས་ ༢༥ ལ་ལས་གཞི་དང་པོ་མགོ་བཙུགས་དུས་ནས་རྙོག་དྲ་ཡོད་པ་རེད། ཁོང་ཚོ་ཨ་རུ་ན་ཅལ་གྱི་གཞིས་ཆགས་རང་ནས་ཡིན་ནའང་ས་གནས་གཞན་དུ་སློབ་གྲྭར་ཕྱིན་པ་དང་། ལས་ཀ་བྱེད་དུ་སོང་ནས་སྐྱབས་བཅོལ་ལག་དེབ་(R.C)ས་ཆ་གཞན་ནས་བཟོས་བཞག་པ་དེ་འདྲ་རེད་འདུག ཁ་ན་ཌའི་གཞུང་ཚབ་དང་གཞིས་སྤོར་ལས་གཞིའི་འབྲེལ་ཡོད་ཚོས་དང་པོ་ནས་དེ་དག་ལ་ངོས་ལེན་གནང་མེད་པས།  ང་ཚོའི་ངོས་ནས་དེའི་ཐད་ལ་ད་དུང་འབད་བརྩོན་བྱེད་ཀྱི་ཡོད། འོན་ཀྱང་ཁ་ན་ཌ་གཞུང་གིས་དང་པོ་ནས་ངོས་ལེན་གནང་མེད་སྟབས་རྗེས་སུའང་ཁག་པོ་རེད་དྲན་གྱི་འདུག ཅེས་བརྗོད་བྱུང་། ཁ་ན་ཌར་འབྱོར་ཟིན་པ་རྣམས་ལ་དཀའ་ངལ་འཕྲད་ཀྱི་ཡོད་མེད་དྲིས་པར། ད་ལྟ་འབྱོར་ཟིན་པའི་ནང་ནས་རེ་གཉིས་ལ་དཀའ་ངལ་འཕྲད་ཀྱི་ཡོད་པའི་སྐད་ཆ་གོ་རྒྱུ་འདུག གང་ཡིན་ཟེར་ན། རྒྱ་གར་ནས་ཕར་འགྲོ་དུས་ལོ་ཆེན་པོ་དང་དབྱིན་སྐད་མི་ཤེས་པ། གྲོང་ཁྱེར་གྱི་འཚོ་བ་མཐོང་མ་མྱོང་ཞིང་། ཕ་གིའི་རིག་གཞུང་དང་འཚོ་བ་སྐྱེལ་སྟངས་སོགས་གང་ཅིའི་ཆ་ནས་མ་འདྲ་བ་ཞིག་ཡོད་སྟབས། གཞན་གྱི་རིག་གཞུང་ནང་སིམ་མ་ཐུབ་པར་རེ་གཉིས་ཀྱིས་རྒྱ་གར་ལ་ལོག་ཡོང་གི་ཡིན་ཟེར་མཁན་ཡོད་ས་རེད། ཅེས་ཟེར། ལས་གཞི་དེ་མཇུག་ག་དུས་བསྡུ་ཐུབ་སྐོར་དྲིས་པར་ཁོང་གིས། ད་ལྟ་ཡིག་ཆའི་རྙོག་དྲ་ལྷག་ཡོད་པའི་མི་གྲངས་ ༢༥ ལ་ཁ་ན་ཌ་གཞུང་གིས་སླར་ཡང་ངོས་ལེན་མ་གནང་ན་ལས་གཞི་དེ་མཇུག་བསྒྲིལ་སོང་བ་རེད། ཅེས་བརྗོད་བྱུང་། གསར་འགོད་པས་གལ་སྲིད་ཁ་ན་ཌ་གཞུང་གིས་ཡིག་ཆར་དཀའ་ངལ་ཡོད་པའི་མི་གྲངས་ ༢༥ དེ་ངོས་ལེན་མ་གནང་ན། ས་མིག་ཁ་སྐོང་ཆེད་སླར་ཡང་མི་ ༢༥ འདེམས་སྒྲུག་བྱ་རྒྱུ་ཡིན་མིན་དྲིས་པར་ཁོང་གིས། དེ་ནི་གཙོ་བོ་ཁ་ན་ཌ་གཞུང་ལ་རག་ལས་ཡོད་པ་རེད། ང་ཚོས་ངོས་ནས་ས་མིག་སྟོང་པ་ལྷག་ན་ཡང་བསྐྱར་འདེམས་སྒྲུག་གིས་ཁ་སྐོང་བྱེད་དགོས་དང་མི་དགོས་ད་ལྟ་གསལ་པོ་ཞིག་གང་ཡང་ཞུ་ཐུབ་པ་མི་འདུག ཅེས་བརྗོད་བྱུང་། གསར་འགོད་པ་ཉི་མ་ཚེ་རིང་།

ཡི་ཤུའི་ལྷ་ཁང་ནང་མི་གསོད་དོན་རྐྱེན་བྱུང་།

ཨ་རིའི་ལྷོ་རྒྱུད་མངའ་སྡེ་ཊ་ཁི་སི་ནང་དྲག་སྤྱོད་པ་ཞིག་གིས་མཆོད་མཇལ་མི་མང་ནང་གང་བྱུང་མེ་མདས་བརྒྱབས་ཏེ་མི་གྲངས་ ༢༦ དམར་གསོད་དང་མི་ ༢༠ ལྷག་ལ་རྨས་སྐྱོན་བཟོས་ཡོད་འདུག དེ་རིང་རྒྱལ་སྤྱིའི་བརྒྱུད་ལམ་དུ་གནས་ཚུལ་ཐོན་པ་ལྟར་ན། ཁ་སང་ཞོགས་པར་ཨ་རིའི་ལྷོ་རྒྱུད་མངའ་སྡེ་ཊ་ཁི་སི་ (Texas) ཡི་གྲོང་རྡལ་སུ་ཐིར་ལན་ཌི་སི་ཕི་རེན་ (Sutherland Springs) ནང་ཡོད་པའི་ཡི་ཤུའི་ལྷ་ཁང་ཞིག་ཏུ་རེས་གཟའ་ཉི་མའི་མཆོད་མཇལ་ཚོགས་སྐབས། ལྭ་རིང་ནག་པོ་གྱོན་ཞིང་ལག་ཏུ་མེ་མདའ་ཐོགས་པའི་མི་ཞིག་གིས། མཆོད་མཇལ་མི་མང་ནང་གང་བྱུང་མེ་མདས་བརྒྱབས་ཏེ་ཡུལ་མི་ ༢༦ དམར་གསོད་དང་མི་ ༢༠ ལྷག་ལ་རྨས་སྐྱོན་ཚབས་ཆེན་བཟོས་ཡོད་པ་དང་། ས་གནས་ཉེན་རྟོག་པས་དྲག་སྤྱོད་པ་དེར་མེ་མདས་བརྒྱབས་ཏེ་ཡུལ་དངོས་སུ་བསད་ཡོད་འདུག ཨ་རིའི་མཁའ་དམག་གི་མགྲིན་ཚབ་པ་སི་ཊི་ཧྥ་ནིག་ (Stefanek) ཟེར་བ་ཞིག་གིས། མི་གསོད་ལག་དམར་དེའི་མིང་ལ་ཁི་ལེ་ (Kelley) ཟེར་ཞིང་། ད་ལྟ་རང་ལོ་ ༢༦ ཡིན་པའི་ཨ་རི་བ་ཞིག་ཡིན་ལ། ཕྱི་ལོ་ ༢༠༡༠ ལོར་ཁོ་ལྷོ་ནུབ་མངའ་སྡེ་ནེའུ་ཝི་མཱི་སི་ཁོ་ (New Mexico) ནང་རྟེན་གཞི་བྱས་པའི་ཨ་རིའི་མཁའ་དམག་ནང་ཞུགས་ཡོད་ཀྱང་། ཁོས་རང་ཉིད་ཀྱི་བཟའ་ཟླ་དང་ཕྲུ་གུར་བརྙས་བཅོས་བྱས་པའི་རྐྱེན་གྱིས་ཕྱི་ལོ་ ༢༠༡༤ ལོར་དམག་གི་ཁྲིམས་ཁང་གིས། ཁོ་ལ་ཟླ་ ༡༢ ཡི་བཙོན་འཇུག་ཁྲིམས་ཐག་བཅད་པ་དང་། བཙོན་གྲོལ་བཏང་རྗེས་དམག་ཁོངས་ནས་ཕྱིར་འཕུད་བཏང་ཡོད་སྟབས། ཐེངས་འདིའི་མི་གསོད་དོན་རྐྱེན་དེ་ལ་འབྲེལ་བ་ཡོད་སྲིད་སྐོར་བརྗོད་འདུག ཨ་རིའི་གཞུང་ཕྱོགས་ནས་ད་ལན་གྱི་མི་གསོད་དོན་རྐྱེན་དེ་ཁ་ཆེའི་དྲག་སྤྱོད་པར་འབྲེལ་བ་མེད་པ་དང་། དྲག་སྤྱོད་སྤེལ་མཁན་དེ་ཡང་ཨ་རི་བ་ཞིག་ཡིན་པ་ཙམ་ལས་ཁོའི་ལོ་རྒྱུས་རྒྱབ་ལྗོངས་དང་མིང་སོགས་གསལ་བོར་ཤེས་ཀྱི་མེད་སྐོར་བཤད་ནས་གནས་ཚུལ་དེ་གསང་བ་བྱས་ཡོད་འདུག ཐེངས་འདིའི་དམར་གསོད་དེ་ནི་མངའ་སྡེ་ཊ་ཁི་སི་ནང་བྱུང་བའི་དོན་རྐྱེན་ཚབས་ཆེ་ཤོས་ཆགས་ཡོད་འདུག ཟླ་སྔོན་མའི་ཕྱི་ཚེས་ ༡ ཉིན་ཨ་རིའི་ནུབ་རྒྱུད་གྲོང་ཁྱེར་ལཱ་སི་བི་གྷ་སི་ (Las Vegas) ནང་བསྡུས་པའི་རོལ་དབྱངས་མཚན་ཚོགས་ཤིག་གི་ཐོག ལོ་ན་ ༦༤ ཡིན་ཞིང་མིང་ལ་སི་ཊི་ཧྥིན་པཱ་ཌོ་ཁུ་ (Stephen Paddock) ཟེར་བ་ཞིག་གིས་ཀྱང་། མི་ཚོགས་ནང་གང་བྱུང་མེ་མདས་བརྒྱབས་ཏེ་ལྟད་མོ་བ་ ༥༨ རྐྱེན་ལམ་དུ་བཏང་བ་དང་། མི་ ༥༤༦ ལ་རྨས་སྐྱོན་བཟོས་ཡོད་པ་རེད། དམར་གསོད་དོན་རྐྱེན་དེ་ནི་ཕྱི་ལོ་ ༡༩༤༩ ལོའི་རྗེས་སུ་ཨ་རིའི་ནང་བྱུང་བའི་མེ་མདའི་དམར་གསོད་དོན་རྐྱེན་ཆེ་ཤོས་ཆགས་ཡོད་འདུག གསར་འགོད་པ། པདྨ་རྒྱལ།

རྒྱ་བལ་གྱི་ཆུ་གློག་གྲོས་ཆོད་བལ་གཞུང་གིས་རྩིས་མེད་བཏང་།

རྒྱ་གཞུང་གིས་འགྲོ་གྲོན་ཨ་སྒོར་ཐེར་འབུམ་ ༢.༥ ཙམ་བཏང་སྟེ་བོད་བལ་ས་མཚམས་སུ་ཆུ་མཛོད་གློག་འདོན་ཁང་ཞིག་རྒྱག་འཆར་ཡོད་པའི་ལས་གཞི་དེ་བལ་གཞུང་གིས་རྩིས་མེད་བཏང་ཡོད་འདུག   རྒྱ་ནག་ལྷོ་རྒྱུད་ཞོགས་པའི་ཆ་འཕྲིན་གྱིས་གནས་ཚུལ་སྤེལ་བ་ལྟར་ན། རྒྱ་ནག་གཞུང་འབྲེལ་གྱི་བཟོ་གྲྭ་ཀི་ཀྲུའུ་བྷ་(Gezhouba Group)ཚད་ཡོད་ཚོང་གཉེར་ཁང་ཟེར་བ་ཞིག་གིས། བལ་ཡུལ་གྱི་རྒྱལ་ས་ཀཏ་མན་ཌུ་ནས་སྤྱི་ལེ་ ༨༠ ཙམ་གྱི་སར་ཡོད་པའི་བོད་བལ་ས་མཚམས་སུ་ཆུ་མཛོད་གློག་འདོན་ཁང་ཆེན་པོ་ཞིག་རྒྱག་འཆར་ཡོད་ཀྱང་། བལ་ཡུལ་གཞུང་གིས་ལས་འཆར་དེའི་གྲོས་ཆོད་རྩིས་མེད་བཏང་ཡོད་འདུག   ཆུ་མཛོད་གློག་འདོན་ཁང་གི་ལས་འཆར་དེ་ད་ལོའི་ཕྱི་ཟླ་ ༦ པའི་ནང་རྒྱ་ནག་དང་བལ་ཡུལ་གཞུང་གཉིས་ནས་གྲོས་མོལ་བྱས་ཏེ་གྲོས་ཆོད་བཞག་ཡོད་པ་དང་། ལས་འཆར་དེ་ལེགས་འགྲུབ་བྱུང་ཚེ་གློག་ཤུགས་ ༡༢༠༠ MW མཁོ་སྤྲོད་བྱེད་ཐུབ་པའི་རྒྱ་བལ་གཉིས་བར་གྱི་ཆུ་མཛོད་གློག་འདོན་ཁང་ཆེ་ཤོས་ཆགས་ཀྱི་ཡོད་འདུག   ཁ་སང་ཉིན་གུང་ལས་འཆར་དེ་རྩིས་མེད་བཏང་བའི་སྐོར་ལ་བལ་ཡུལ་གྱི་སྲིད་བློན་གཞོན་པ་ཀ་མལ་ཐ་པ་(Kamal Thapa)ལགས་ཀྱིས། དེ་རིང་བློན་ཆེན་རྣམས་འདུ་འཛོམས་ཀྱིས་ཀི་ཀྲུའུ་བྷ་ཚད་ཡོད་ཚོང་གཉེར་ཁང་དང་གྲོས་མོལ་བརྒྱུད་ཐག་གཅོད་བྱུང་བའི་ཆུ་གློག་ཁང་གི་ལས་འཆར་བུ་དྷི་གན་དྷ་ཀི་(Budhi Gandaki)ཡི་སྐོར་ལ་གོ་སྡུར་བྱུང་སོང་། ང་ཚོས་ལས་འཆར་དེ་ནི་བསམ་བློ་མ་བཏང་བར་ཐག་གཅོད་བྱས་པ་ཞིག་མཐོང་བ་མ་ཟད། དེ་ནི་ནོར་འཁྲུལ་ཡིན་པ་ཤེས་རྟོགས་བྱུང་སྟབས། གྲོས་ཚོགས་ནས་ལས་འཆར་དེ་རྩིས་མེད་བཏང་བ་ཡིན། ཞེས་བརྗོད་འདུག   ད་ལན་བལ་ཡུལ་གཞུང་གིས་གྲོས་ཆོད་རྩིས་མེད་བཏང་བ་དེས་ཧི་མ་ལ་ཡའི་རི་རྒྱུད་ཀྱི་རྒྱལ་ཁབ་ཁག་གི་ནང་རྒྱ་ནག་གཞུང་གིས་བཟོ་གྲྭ་དང་གཞུང་ལམ་སོགས་འཛུགས་བསྐྲུན་གྱི་ལས་གཞི་སྣ་ཚོགས་མགོ་བརྩམས་ཏེ། ཁྱིམ་མཚེས་རྒྱལ་ཁབ་ཁག་ལ་ཤུགས་རྐྱེན་སྤྲོད་པའི་རྨང་གཞི་བསྐྲུན་འདོད་པའི་སྲིད་བྱུས་ལ་འགོག་རྐྱེན་ཞིག་ཆགས་ཡོད་པ་རེད།   བལ་ཡུལ་གློག་གི་བློན་ཆེན་ལས་ཚབ་པ་དི་ནེ་ཤ་ཀུ་མར་གྷི་མཱིར་(Dinesh Kumar Ghimire)ལགས་ཀྱིས། ཁ་སང་སྲིད་བློན་གཞོན་པས་བློན་ཆེན་ལྷན་ཚོགས་ནས་ཐག་གཅོད་གང་བྱུང་བ་འགྲེལ་བརྗོད་བྱས་ཡོད་པ་དང་། ཕལ་ཆེར་དེ་རིང་གྲོས་ཆོད་རྩིས་མེད་བཏང་པའི་ཐད་ལ་གཞུང་འབྲེལ་གྱི་གསལ་བསྒྲགས་གཏང་སྲིད་པ་རེད། ཅེས་བརྗོད་འདུག  བལ་ཡུལ་དུ་ཡོད་པའི་ཀི་ཀྲུའུ་བྷ་ཚད་ཡོད་ཚོང་གཉེར་ཁང་གི་འབྲེལ་མཐུད་པས་བརྗོད་པ་ལྟར་ན། ཀི་ཀྲུའུ་བྷ་ཚོང་གཉེར་ཁང་ལ་ད་ལྟ་བར་བལ་ཡུལ་གཞུང་ནས་ལས་འཆར་དེ་རྩིས་མེད་བཏང་པའི་སྐོར་ལ་བརྡ་ལན་གང་ཡང་འབྱོར་མེད་པ་དང་། ལས་འཆར་དེ་འཆར་ལོའི་ནང་མགོ་འཛུགས་བྱ་རྒྱུ་ཡིན་སྐོར་བརྗོད་འདུག བལ་ཡུལ་གཞུང་དང་ཀི་ཀྲུའུ་བྷ་ཚད་ཡོད་ཚོང་གཉེར་ཁང་གཉིས་ཀྱིས་ད་ལྟ་བར་ཉུང་མཐར་ཆུ་མཛོད་གློག་འདོན་ཁང་གི་ལས་འཆར་དེ་འདྲ་གཉིས་ཙམ་ལ་གྲོས་ཆོད་བཞག་ཡོད་པ་དང་། གཞན་ཡང་ཚོང་གཉེར་ཁང་དེས་བལ་ཡུལ་ནང་སྨན་ཁང་དང་ལམ་ཁ། དེ་བཞིན་གནམ་ཐང་སོགས་བརྒྱབ་པར་རོགས་རམ་བྱེད་ཀྱི་ཡོད་འདུག གསར་འགོད་པ། ཉི་མ་ཚེ་རིང་།
ཀོང་པོའི་ལོ་གསར་སྲུང་གཙི་བྱས།

དེ་རིང་ཀོང་པོའི་ལོ་གསར་ཚེས་གཅིག་ཡིན་པས་རྒྱ་གར་ལྷོ་ཕྱོགས་སྦེལ་ཀོབ་ཏུ་ཀོང་པོ་མི་མང་གིས་ལོ་གསར་སྲུང་རྩི་བྱེད་བཞིན་ཡོད་འདུག དེ་རིང་ཞོགས་པར་སྦེལ་ཀོབ་ལུགས་བསམ་གཞིས་ཆགས་གྲོང་སྡེ་གསུམ་པའི་ནང་ཀོང་པོའི་ལོ་གསར་སྲུང་གཙི་བྱས་ཡོད་པ་དང་། སྐུ་མགྲོན་གཙོ་བོ་རྣམ་གྲོལ་བཤད་སྒྲུབ་དར་རྒྱས་གླིང་གི་རྨུགས་སངས་སྤྲུལ་སྐུ་རིན་པོ་ཆེ་དབུ་བཞུགས་ཐོག ད་ལོར་སྦེལ་ཀོབ་གསར་རྙིང་གཉིས་དང་ཧོན་སུར་རབ་རྒྱས་གླིང་། ཀོ་ལེ་གྷལ་སོགས་ནས་ཀོང་པོའི་མི་མང་འཛོམས་འདུག ཉིན་རྒྱབ་ནས་སྐྱེས་པ་རྣམས་ཀྱིས་མདའ་འཕེན་པ་དང་མཆོད་ཆང་འདེགས་པ། གླུ་གཞས་གཏོང་བ། ཁ་བཏགས་སྒྲོན་པ་སོགས་བྱེད་སྒོའི་ཞབས་ཞུའི་ལས་ཀ་བྱེད་ཀྱི་ཡོད་པ་ཕུད། བུད་མེད་རྣམས་མཉམ་འཛོམས་ཀྱིས་རྩེ་དགར་རོལ་གྱི་ཡོད་པ་དང་། ལོ་ལྟར་ཀོང་པོ་ཚོས་སོ་སོའི་གཞིས་ཆགས་ནང་ཀོང་པོའི་ལོ་གསར་སྲུང་གཙི་གནང་གི་ཡོད་པ་རེད། བོད་ཁུལ་གཞན་དང་འདྲ་བར་བོད་ཟླ་དང་པོའི་ཚེས་གཅིག་ཉིན་ཀོང་པོས་ལོ་གསར་གཏོང་གི་ཡོད་མོད། འོན་ཀྱང་ལོ་རྒྱུས་ཀྱི་བཤད་རྒྱུན་དུ། ཕྱི་ལོའི་དུས་རབས་བདུན་པའི་ནང་ཉིང་ཁྲིར་བྱང་ཕྱོགས་ཧོར་པས་བཙན་འཛུལ་བྱས་པའི་ལོ་དེའི་སྟོན་མཇུག་ཏུ། ཀོང་པོའི་དཔོན་ཨ་སྐྱིད་རྒྱལ་པོས་ཀོང་པོའི་སྐྱེས་པ་རྣམས་ཁྲིད་དེ་དམག་ལ་ཆས་པ་དང་། སྐབས་དེར་ལོ་གསར་བསླེབ་པར་དུས་ཡུན་རིང་པོ་མེད་པས་མི་རྣམས་ཁྱིམ་དང་བྲལ་འདོད་མེད་པར་བརྟེན། ཨ་སྐྱིད་རྒྱལ་པོས་དམག་ནི་མ་བརྒྱབ་དཀའ་མེད་རེད། ལོ་གསར་ནི་མི་གཏོང་ཐབས་མེད་ཡིན། ལོ་གསར་མ་བཏང་ཚེ་དམག་རྒྱག་རྒྱུའི་བསམ་བློ་མེད་པས་ཀོང་པོའི་ལོ་གསར་ཟླ་བཅུ་པའི་ཚེས་གཅིག་ཉིན་གཏོང་རྒྱུ་ངས་གཏན་འཁེལ་བྱ་རྒྱུ་ཡིན། ང་ཚོས་བཟའ་བཏུང་ཡིད་ཚིམ་པ་ཞིག་བྱས་ཏེ་དམག་རྒྱག་པར་བསྐྱོད་ཆོག་ཅེས་ཐག་བཅད་དེ། ལོ་གསར་བཏང་ནས་དམག་ལ་ཆས་པ་དང་། མཐའ་མའི་རྒྱལ་ཁའང་ཐོབ། དེ་ནས་བཟུང་ཀོང་པོའི་མི་མང་གིས་ལོ་རེའི་བོད་ཟླ་བཅུ་པའི་ཚེས་གཅིག་ཉིན་ལོ་གསར་གཏོང་བའི་ལུགས་སྲོལ་འདི་རྒྱུན་མ་ཆད་པར་གནས་ཡོད་པ་རེད། ཀོང་པོའི་ལོ་གསར་ཚེས་གཅིག་ཉིན་གྱི་ཞོགས་པར་ཀོང་པོ་བ་ཚོས་བྱ་སྐད་དང་པོ་དང་འགྲོགས་ནས་མལ་ལས་ལངས་ཏེ་ཆུ་ཕུད་ལེན་པ་དང་། གྲོང་མི་རྣམས་མཉམ་འཛོམས་ཀྱིས་ཡུལ་ལྷ་གསོལ་བ་དང་རིམ་བཞིན་གཞས་དང་ཆང་སོགས་དགའ་སྟོན་ལ་རོལ་བ་རེད། དེ་ནས་ཚེས་གཉིས་དང་གསུམ་སོགས་རིམ་བཞིན་གྲོང་པ་ཁྱིམ་མཚེས་དང་ཕ་མ་སྤུན་མཆེད་སོགས་ཕན་ཚུན་བར་འགྲོ་འོང་བྱས་ནས་བཟའ་བཏུང་གི་ལོངས་སྤྱོད་ལ་རོལ་བ་ཡིན་པ་རེད་འདུག               ལྷོ་ཕྱོགས་ས་གནས་གསར་འགོད་པ་དོན་འགྲུབ་བཀྲ་ཤིས།
ཕོ་བྲང་ཡུམ་བུ་བླ་སྒང་ལ་ཉམས་གསོ།

མི་ལོ་ཉིས་སྟོང་ལྷག་གི་ལོ་རྒྱུས་ལྡན་པའི་བོད་རྗེ་བཙན་པོ་རིམ་བྱོན་མང་པོའི་བཞུགས་གནས་ཕོ་བྲང་ཡུམ་བུ་བླ་སྒང་ལ་ཉམས་གསོ་བྱེད་བཞིན་ཡོད་འདུག ཁ་སང་རྒྱ་ནག་གཞུང་འབྲེལ་གསར་ཁང་གིས་གནས་ཚུལ་སྤེལ་བ་ལྟར་ན། ཟླ་སྔོན་མའི་ཟླ་མཇུག་ཙམ་ནས་བཟུང་བོད་ལྗོངས་ལྷོ་ཁ་ས་ཁུལ་སྣེ་གདོང་རྫོང་ཁོངས་སུ་ཡོད་པའི་བོད་ཀྱི་སྐུ་མཁར་ཐོག་མ་ཕོ་བྲང་ཡུམ་བུ་བླ་སྒང་ལ་ཉམས་གསོ་བྱེད་མགོ་བཙུགས་ཏེ། གནས་སྐབས་རིང་གནས་སྐོར་བ་དང་སྤྲོ་འཆམ་པ་ཚོ་འགྲོ་མི་ཆོག་པ་བཟོས་ཡོད་འདུག བོད་ལྗོངས་ལྷོ་ཁ་གྲོང་ཁྱེར་རིག་དངོས་ལས་ཁུངས་ཀྱི་མགོ་ཁྲིད་བྱམས་པ་ཚེ་རིང་ཟེར་བ་ཞིག་གིས། ཕོ་བྲང་ཡུམ་བུ་བླ་སྒང་གི་ཤིང་ཆས་ལྷུ་ལག་རུལ་སྐྱོན་ཤོར་བ་དང་། ལྷ་ཁང་གི་རྩིག་གྱང་ལ་སེར་ཁ་མང་པོ་གས་པ། རྩིག་རྨང་བརྡིབས་ཡོད་པའི་རྐྱེན་གྱིས། ཕོ་བྲང་རྡིབ་སྐྱོན་འབྱུང་བའི་ཉེན་ཁ་ཡོད་སྟབས། གོང་རིམ་ནས་རྒྱ་སྒོར་བྱེ་བ་གཅིག་སྤྲད་དེ་ཕོ་བྲང་ཉམས་གསོ་བྱེད་པའི་རྩ་དོན་གཞིར་བཟུང་གིས་ཁྱོན་ཡོངས་ནས་ཕོ་བྲང་ཡུམ་བུ་བླ་སྒང་སྲུང་སྐྱོབ་དང་ཉམས་གསོ་བྱ་རྒྱུ་ཡིན་པ་དང་། ལོ་རྗེས་མའི་ཕྱི་ཟླ་ ༤ ནང་ཞིག་གསོ་མཇུག་སྒྲིལ་ཐུབ་པའི་སྔོན་དཔག་བྱེད་ཀྱི་ཡོད་སྐོར་བརྗོད་འདུག ཡུམ་བུ་བླ་སྒང་ནི་བོད་ལྗོངས་ལྷོ་ཁ་གྲོང་ཁྱེར་སྣེ་གདོང་རྫོང་ཁོངས་རྩེད་ཐང་གྲོང་རྡང་དང་བར་ཐག་སྤྱི་ལེ་ ༡༡ ཙམ་གྱི་མཚམས་སུ་ཡོད་པའི་ཇོ་མོ་བཀྲ་ཤིས་ཚེ་རིང་ཞེས་པའི་རི་སྟེང་དུ་ཆགས་ཡོད་པ་དང་། ལོ་རྒྱུས་ཡིག་ཆ་ལྟར་ན། ཡུམ་བུ་བླ་སྒང་ནི་ཕྱི་ལོའི་སྔོན་གྱི་དུས་རབས་གཉིས་པའི་ནང་བོད་རྗེ་ཐོག་མ་གཉའ་ཁྲི་བཙན་པོའི་དུས་སུ་བཞེངས་པའི་ཕོ་བྲང་ཆེས་སྔ་ཤོས་ཡིན་པ་དང་། ད་བར་མི་ལོ་ཉིས་སྟོང་ལྷག་གི་ལོ་རྒྱུས་ཡོད་པར་མ་ཟད། ཡུམ་བུ་བླ་སྒང་ནི་བོད་རྗེ་ཐོག་མ་གཉའ་ཁྲི་བཙན་པོ་ནས་རྒྱལ་རབས་སོ་གཉིས་པ་གནམ་རི་སྲོང་བཙན་བར་གྱི་བཙན་པོ་རིམ་བྱོན་རྣམས་བཞུགས་སའི་ཕོ་བྲང་ཡིན་སྟབས། དེ་ནི་བོད་ཀྱི་ལོ་རྒྱུས་ཀྱི་གནས་རྙིང་གྲགས་ཅན་ཞིག་ཡིན་པ་མ་ཟད། ཕོ་བྲང་ཕྱི་ནང་གི་བཀོད་པ་ནི་དེ་སྔའི་བོད་ཀྱི་རིག་གནས་དང་ལོ་རྒྱུས་ཞིབ་འཇུག་གི་རྒྱུ་ཆ་གལ་ཆེན་ཞིག་ཆགས་ཡོད་པ་རེད། ད་ལྟའི་ཡུམ་བུ་བླ་སྒང་རྒྱབ་མདུན་ཁག་གཉིས་སུ་དབྱེ་བའི་མདུན་ངོས་ཀྱི་ཐོག་རྩེག་གསུམ་ཅན་གྱི་ཁང་པ་དེའི་འོག་ལྷ་ཁང་ཡིན་པ་དང་། ནང་རྟེན་གཙོ་བོ་སྟོན་པ་ཤཱཀྱ་ཐུབ་པ་དང་། པུར་རྒྱལ་བཙན་པོ་རིམ་བྱོན་ལས་གཉའ་ཁྲི་བཙན་པོ་དང་། ལྷ་ཐོ་ཐོ་རི་གཉན་བཙན། ཆོས་རྒྱལ་སྲོང་བཙན་སྒམ་པོ། ཁྲི་སྲོང་ལྡེའུ་བཙན། ཁྲི་རལ་བ་ཅན་བཅས་བོད་རྗེ་གྲགས་ཅན་འགའ་དང་། སྲོང་བཙན་གྱི་བཙུན་མོ་རྒྱ་བཟའ་བལ་བཟའ་རྣམ་གཉིས་དང་། བློན་ཆེན་ཐུ་མི། མགར་སྟོང་བཙན་བཅས་རྒྱལ་བློན་དྲིན་ཆེ་བ་འགའི་ལྡེབས་སྐུ་བཞུགས་ཡོད་འདུག ཐོག་རྩེག་གཉིས་པ་ནི་རྒྱལ་དབང་སྐུ་ཕྲེང་རིམ་བྱོན་གྱི་ཕྱག་འཚལ་ཁང་ཡིན་པ་དང་། ཕོ་བྲང་རྒྱབ་ཕྱོགས་ཀྱི་བྱང་ངོས་སུ་གསེར་ཟངས་ལས་གྲུབ་པའི་རྒྱལ་བ་བྱམས་མགོན་དང་། རྗེ་ཙོང་ཁ་པ། སློབ་དཔོན་པདྨ་འབྱུང་གནས། འཇམ་དཔལ་དབྱངས་སོགས་ཀྱི་སྐུ་རྟེན་ཆེ་ཆུང་སྣ་ཚོགས་དང་། རྒྱལ་ཆེན་རིགས་བཞི་བཅས་བཞུགས་ཡོད་འདུག ཐོག་རྩེག་གསུམ་པའི་མདུན་ཕྱོགས་ནི་གཡབ་སྟེང་དང་། རྒྱབ་ངོས་ནི་ཁྱམས་ཡིན་པ་དང་། མདུན་ཁང་དང་འབྲེལ་བའི་རྒྱབ་ཕྱོགས་དཀྱིལ་དབུས་མཐོ་ཞིང་གཟར་བའི་ཁང་པ་ཐོག་རྩེག་གསུམ་ཅན་ཞིག་ཡོད་པ་དེས་ཡུམ་བུ་བླ་སྒང་ཐོག་མར་སྐྲུན་སྐབས་ཀྱི་འཛུགས་སྐྲུན་དང་ལོ་རྒྱུས་ཀྱི་དཔང་རྟགས་མཚོན་པར་བྱས་ཡོད་འདུག ཕྱི་ལོ་ ༡༩༦༢ ལོ་ནས་རྒྱ་ནག་གཞུང་གིས་ཕོ་བྲང་ཡུམ་བུ་བླ་སྒང་རྒྱལ་ཁབ་རིམ་པའི་རིག་དངོས་སྲུང་སྐྱོབ་གྲས་སུ་བཞག་ཡོད་པ་དང་། དེ་སྔོན་ཕོ་བྲང་དེའི་ནང་གི་ལྡེབས་རིས་ངོས་སུ་བོད་རྗེ་གཉའ་ཁྲི་བཙན་པོ་ཇི་ལྟར་བྱོན་ཚུལ་བྲིས་ཡོད་ཀྱང་ད་ལྟ་མཇལ་རྒྱུ་མེད་པ་སོགས་ལོ་རྒྱུས་ཀྱི་བྱུང་བ་དངོས་དང་། རྩ་ཆེན་གྱི་རིག་དངོས་མང་པོ་ད་ལྟ་མཐོང་རྒྱུ་མེད་པར་གྱུར་ཡོད་འདུག གསར་འགོད་པ། པདྨ་རྒྱལ།
གེ་སར་རིག་གནས་དཔྱད་གླེང་ཚོཊ་འདུ་ཚོཊ།

གླིང་གེ་སར་རིག་གནས་ཀྱི་དཔྱད་གླེང་ཚོགས་འདུ་སྐབས་དང་པོ་ཟི་ལིང་གྲོང་ཁྱེར་དུ་ཚོགས་ཏེ་གླིང་སྒྲུང་རིག་གནས་སྲུང་སྐྱོབ་དང་རྒྱུན་འཛིན། ཞིབ་འཇུག་གི་རྣམ་པ་གསར་གཏོད་བཅས་ཀྱི་ཐད་ལ་དཔྱད་གླེང་དང་དགོངས་འཆར་བརྗེ་རེས་བྱས་ཡོད་འདུག ཟླ་འདིའི་ཚེས་ ༦ ནས་ ༧ བར་མཚོ་སྔོན་ཞིང་ཆེན་ཟི་ལིང་གྲོང་ཁྱེར་དུ། མཚོ་སྔོན་ཞིང་ཆེན་གེ་སར་སྒྲུང་ཞིབ་འཇུག་ཁང་དང་མགོ་ལོག་བོད་རིགས་རང་སྐྱོང་ཁུལ་གེ་སར་ཞིབ་འཇུག་ལྟེ་གནས། མཚོ་སྔོན་སེང་འབྲུག་སྟག་རྩེ་བོད་ཀྱི་རིག་གནས་བརྒྱུད་སྤེལ་ཚད་ཡོད་ཚོང་གཉེར་ཁང་བཅས་ཀྱི་ཐུན་མོང་གོ་སྒྲིག་འོག གླིང་གེ་སར་རིག་གནས་ཀྱི་དཔྱད་གླེང་ཚོགས་འདུ་སྐབས་དང་པོ་སྐོང་ཚོགས་བྱས་ཡོད་པ་དང་། ཚོགས་ཐོག་ཏུ་མཚོ་སྔོན་ཞིང་ཆེན་སྲིད་གྲོས་ཀྱི་མགོ་གཙོ་གཞོན་པ་རིན་ཆེན་རྣམ་རྒྱལ་དང་མཚོ་སྔོན་ཞིང་ཆེན་གེ་སར་སྒྲུང་ཞིབ་འཇུག་ཁང་གི་འགན་འཛིན་དབང་གྲགས། པེ་ཅིན་དང་ཀན་སུའུ། བོད་ལྗོངས། སི་ཁྲོན། ཡུན་ནན་བཅས་ནས་ཕེབས་པའི་འབྲེལ་ཡོད་ཆེད་མཁས་པ་བརྒྱ་ཕྲག་ལྷག དེ་བཞིན་ཚོགས་ཞུགས་ཆེད་མཁས་པ་དང་ཞིབ་འཇུག་པ། སྒྲུང་བ་བཅས་ཀྱིས་གླིང་སྒྲུང་རིག་གནས་སྲུང་སྐྱོབ་དང་རྒྱུན་འཛིན། ཞིབ་འཇུག་གི་རྣམ་པ་གསར་གཏོད་བཅས་ཀྱི་ཐད་ལ་དཔྱད་གླེང་དང་དགོངས་འཆར་བརྗེ་རེས་བྱས་ཡོད་འདུག མཚོ་སྔོན་ཞིང་ཆེན་མང་འཐུས་རྒྱུན་ལས་ལྷན་ཁང་གི་མགོ་གཙོ་གཞོན་པ་སྟག་འབུམ་ཐར་གྱིས། གེ་སར་རིག་གནས་ནི་སྲོལ་རྒྱུན་རིག་གནས་ཁྲོད་ཀྱི་ཤུལ་བཞག་རིག་གནས་རྩ་ཆེན་ཞིག་ཡིན་སྟབས། ཞི་ཅིན་ཕིན་གྱི་རིག་རྩལ་ལས་རིགས་ཀྱི་བཞུགས་མོལ་ཚོགས་འདུའི་ཐོག་གེ་སར་རིག་གནས་ཐད་བཏོན་པའི་མཛུབ་སྟོན་ཇི་བཞིན། སྲོལ་རྒྱུན་གྱི་ཤུལ་བཞག་རིག་གནས་འདི་རྒྱུན་འཛིན་དང་སྲུང་སྐྱོབ་བྱས་ཤིང་། སྤྱི་ཚོགས་རིང་ལུགས་ཀྱི་སྲོག་ཤིང་རིན་ཐང་ལྟ་བ་མཐོ་རུ་བཏེགས་ཀྱིས། སྲོལ་རྒྱུན་ཁྱད་འཕགས་རིག་གནས་རྒྱུན་འཛིན་དང་དར་སྤེལ་བཏང་སྟེ། མང་ཚོགས་ཀྱི་བསམ་པའི་འཚོ་བ་དང་རིག་རྩལ་གྱི་དགོས་མཁོ་སྐང་དགོས་སྐོར་བརྗོད་འདུག མཚོ་སྔོན་ཞིང་ཆེན་གེ་སར་ཞིབ་འཇུག་ཁང་གི་འགན་འཛིན་དབང་གྲགས་ཀྱིས། རིག་གཞུང་ཁག་བར་གླིང་གི་ཁྱིམ་རྒྱུད་ལོ་རྒྱུས་ལ་སོགས་ཀྱི་ཐད་རྩོད་གཞི་ཅུང་ཡོད་པ་དེས་གེ་སར་རིག་གནས་ལ་ཞིབ་འཇུག་བྱེད་པའི་གོམ་སྟབས་ཇེ་དལ་དུ་ཕྱིན་ཡོད་པ་དང་། ང་ཚོས་རྒྱལ་ཁབ་ཕྱི་ནང་གི་ཞིབ་འཇུག་འབྲས་བུ་གསར་པ་ཁག་ལ་སློབ་སྦྱོང་བྱས་ཏེ། ཡུན་རིང་གི་འཆར་འགོད་དང་བགྲོ་གླེང་གཏིང་ཟབ་གནང་དགོས། ཞེས་བརྗོད་འདུག གནའ་དེང་གི་འཛམ་གླིང་ཤར་ནུབ་ཀྱི་གླེང་སྒྲུང་ཞིབ་འཇུག་པ་དང་ཆེད་མཁས་པ་ཚོས། གླིང་རྗེ་གེ་སར་ནི་བོད་ཀྱི་ལོ་རྒྱུས་ཐོག་བྱོན་མྱོང་བའི་རྒྱལ་པོ་དབང་ཐང་ཅན་ཞིག་ཡིན་པ་དང་། གླིང་རྗེ་གེ་སར་རྒྱལ་པོའི་སྒྲུང་ནི་འཛམ་གླིང་ཐོག་ཆེས་རིང་ཤོས་ཀྱི་ལོ་རྒྱུས་སྙན་ངག་ཅིག་ཡིན་པར་མ་ཟད། དེ་ནི་བོད་མི་རིགས་ཀྱི་བླ་ན་མེད་པའི་རིག་གནས་ཀྱི་ཤུལ་བཞག་ཅིག་ཀྱང་ཡིན་ལ། གླིང་སྒྲུང་རིག་གནས་ནི་ལོ་རྒྱུས་ཀྱི་ངོས་ནས་གླིང་རྗེ་གེ་སར་རྒྱལ་པོས་ཧོར་འཇང་གཙོས་པའི་མི་རིགས་གཞན་གྱི་གཉའ་གནོན་དང་བཙན་འཛུལ་ལ་འགོག་རྒོལ་བྱས་ཏེ་རང་ས་རང་སྲུང་དང་། རང་དབང་རང་བཙན་གྱིས་གླིང་ཡུལ་ལམ་བོད་ཤར་རྒྱུད་བདག་སྐྱོང་བྱས་ཚུལ་དང་། རྩོམ་རིག་གི་ངོས་ནས་རྒྱ་དཀར་ནག་གི་རྩོམ་རིག་དབང་སྒྱུར་གྱི་ཤན་མ་ཞུགས་པར་བོད་མིའི་རྣམ་དཔྱོད་ཀྱི་མཛེས་རྩལ་དང་། གདོད་མ་ནས་དར་འཕེལ་བྱུང་བའི་བོད་དང་བོད་མིའི་ཡུལ་སྲོལ་གོམས་གཤིས། འཚོ་བ་དངོས། བོད་མི་རིགས་ཀྱི་སེམས་ཁམས་རྣལ་མ་ཞིག་མཚོན་གྱི་ཡོད་སྟབས། གླིང་སྒྲུང་རིག་གནས་ནི་ལོ་རྒྱུས་དང་རྩོམ་རིག་གང་ཐད་ནས་བོད་མི་རིགས་ཀྱི་ངོ་བོ་རང་ཚུགས་ཐུབ་པ་ཞིག་ཏུ་ངོས་འཛིན་བྱེད་ཀྱི་ཡོད་པ་རེད། གསར་འགོད་པ། པདྨ་རྒྱལ།

དབྱིན་ལན་ཡུ་རོབ་མཉམ་འབྲེལ་ལས་ཕྱིར་ཐོན་པའི་མཐའ་མའི་ཐག་གཅོད་ལ་ཕམ་ཉེས་བྱུང་།

དབྱིན་ལན་ཡུ་རོབ་མཉམ་འབྲེལ་མཐུན་ཚོགས་ཀྱི་ཁོངས་ནས་ཕྱིར་ཐོན་པའི་མཐའ་མའི་ཐག་གཅོད་ལ་གྲོས་ཚོགས་ནང་འོས་བླུགས་ཏེ་ཕམ་ཉེས་བྱུང་ཡོད་འདུག སི་ཨན་ཨན་གསར་ཁང་གིས་གནས་ཚུལ་སྤེལ་བ་ལྟར་ན།  ཁ་སང་དབྱིན་ཡུལ་གྲོས་ཚོགས་ནང་དུ་ཡུ་རོབ་མཉམ་འབྲེལ་མཐུན་ཚོགས་ཀྱི་ཁོངས་ནས་དབྱིན་ལན་ཕྱིར་ཐོན་པར་གལ་གནད་ཅན་དུ་གྱུར་བའི་གྲོས་འཆར་མཐའ་མ་ཞིག་ལ་འོས་བླུགས་སྐབས། གྲོས་ཚོགས་འཐུས་མི་ ༣༠༥ ཡིས་ཕྱིར་ཐོན་པར་རྒྱབ་སྐྱོར་དང་།  འཐུས་མི་༣༠༩ ཡིས་རྒྱབ་སྐྱོར་བྱས་མེད་སྟབས། སྲིད་བློན་ལྕམ་ཐི་རེ་སཱ་མེའི་གཞུང་འཛིན་སྲིད་དོན་ཚོགས་པར་ཕམ་ཉེས་བྱུང་ཡོད་པ་རེད། ཐེངས་འདིའི་འོས་བསྡུ་དེ་ནི་དབྱིན་ལན་ཡུ་རོབ་མཉམ་འབྲེལ་མཐུན་ཚོགས་ནས་ཕྱིར་ཐོན་པའིི་མཐའ་མའི་གྲོས་འཆར་ཞིག་ཡིན་པ་དང་། གྲོས་འཆར་དེའི་ནང་དོན་གཙོ་བོ་ནི། དབྱིན་ལན་ཡུ་རོབ་མཉམ་འབྲེལ་མཐུན་ཚོགས་ནས་ཕྱིར་ཐོན་པའི་ཉིན་མོ་ནས་བཟུང་སྟེ། ཡུ་རོབ་མཉམ་འབྲེལ་མཐུན་ཚོགས་ཀྱི་ཁྲིམས་ལུགས་དབྱིན་ཡུལ་ནང་གཅིག་མཚུངས་སུ་ལག་བསྟར་བྱ་རྒྱུ་ཡིན་སྟབས། གྲོས་འཆར་དེ་ལ་གྲོས་ཚོགས་ཀྱི་མང་མོས་རྒྱབ་སྐྱོར་འཐོབ་ཚེ། ལྕམ་ཐི་རེ་སཱ་མེ་ཡིས་དབྱིན་ལན་ཕྱིར་ཐོན་གྱི་བརྒྱུད་རིམ་ཚང་མ་ལེགས་འགྲུབ་འབྱུང་གི་ཡོད་ཀྱང་།  ལྕམ་ཐི་རེ་སཱ་མེ་ཡི་རྙིང་ཞེན་ཚོགས་པའི་འཐུས་མི་དང་། གྲོས་ཚོགས་འཐུས་མི་སྐུ་ཞབས་ཌོ་མེ་ནེ་ཁུ་གྷ་ཝི་(Dominic Grieve)ལགས་གཙོས་པའི་ཚོགས་མི་བརྒྱད་ཀྱིས་ནང་ཁུལ་ནས་ཕྱོགས་ཁག་བཟོས་ཏེ། ཁ་གཏད་སྲིད་དོན་ཚོགས་པ་དང་མཉམ་འབྲེལ་གྱིས་ལྕམ་ཐི་རེ་སཱ་མེ་ལགས་ལ་ཁ་གཏད་བཅགས་ཡོད་འདུག འོས་བསྡུར་ཕམ་ཉེས་བྱུང་རྗེས། སྲིད་བློན་ཐི་རེ་སཱ་མེ་ལགས་ཕྱི་ཚེས་ ༡༤ དང་ ༡༥ ཉིན་སྦིར་ཛིལ་དུ་ཚོགས་པའི་ཡུ་རོབ་མཉམ་འབྲེལ་མཐུན་ཚོགས་ཀྱི་མགོ་འཁྲིད་ལྷན་ཚོགས་ཐོག་ཞུགས་ཏེ། དབྱིན་ལན་ཕྱིར་ཐོན་པའི་ཐད་གྲོས་མོལ་བྱེད་ཀྱི་ཡོད་པ་དང་། ཁ་སང་གི་འོས་བསྡུའི་ཁྲོད་ལྕམ་ཐི་རེ་སཱ་མེ་གཞུང་འཛིན་སྲིད་དོན་ཚོགས་པར་རྒྱལ་ཁ་ཐོབ་ཡོད་ཚེ། གྲོས་འཆར་དེ་བརྒྱུད་དབྱིན་ཇིའི་གཞུང་གིས་མ་འོངས་པར་ཡུ་རོབ་མཉམ་འབྲེལ་མཐུན་ཚོགས་དང་ལྷན་དུ་ཚོང་འབྲེལ་གྱི་གྲོས་མོལ་བྱ་ཆོག་པ་ཡོད་པ་དང་། དེ་བཞིན། ཕྱི་ལོ་༢༠༡༩ ལོའི་ཟླ་ ༣ པའི་ནང་དབྱིན་ལན་ཡུ་རོབ་མཉམ་འབྲེལ་མཐུན་ཚོགས་ནས་ཕྱིར་ཐོན་རྒྱུ་གཏན་འཁེལ་ཐུབ་ཡོད་པ་རེད། ཆབ་སྲིད་དཔྱད་བརྗོད་པ་ཚོས། ཐེངས་འདིའི་འོས་བསྡུའི་གྲུབ་འབྲས་ཀྱིས་ལྕམ་ཐི་རེ་སཱ་མེ་ལགས་ཀྱི་སྲིད་གཞུང་བརྟན་པོ་མེད་པ་མཚོན་ཡོད་པ་མ་ཟད། དབྱིན་ལན་ཡུ་རོབ་མཉམ་འབྲེལ་མཐུན་ཚོགས་ནས་ཕྱིར་ཐོན་གྱི་མཐའ་མའི་དབང་ཆ་དེ་གྲོས་ཚོགས་ལ་ཡོད་པ་བསྟན་ཡོད། དེ་བཞིན། གྲོས་ཚོགས་ནང་གཞུང་དང་ཁ་གཏད་ཀྱི་བསམ་ཚུལ་མང་པོ་ཞིག་ཡོང་བཞིན་ཡོད་པ་དེ་ནི། དབྱིན་གཞུང་གི་ཕྱིར་ཐོན་གྲོས་འཆར་ནང་ཚོང་འབྲེལ་གཙོས་པའི་ཁྲིམས་ལུགས་ཀྱི་འགྲོ་སྟངས་སོགས་ཀྱི་ཐད་ནང་ཁུལ་འཆམ་གྱི་མེད་པའི་རྐྱེན་གྱིས་ཡིན་སྐོར་བརྗོད་ཀྱི་འདུག གསར་འགོད་པ།  སྐལ་བཟང་སྦྱིན་པ།

རང་ལུས་མེར་སྲེག་གནང་མཁན་དཀོན་པེ་རེད་འདུག

དེ་རིང་ཕྱི་དྲོ་བོད་ནང་གི་ཆུ་ཚོད་བཞི་བ་ལྔ་པ་ཙམ་ལ་རྔ་བ་ཀིརྟི་དགོན་གྱི་སྒོ་ཆེན་མདུན་དུ། བོད་མི་ཞིག་གིས་རྒྱ་གཞུང་གི་བཙན་གནོན་ལ་ངོ་རྒོལ་བྱས་ཏེ་རང་ལུས་མེར་བསྲེགས་གནང་འདུག གནས་ཚུལ་ཐོན་རིམ་གཉིས་པ། བོད་ནང་དུ་ཡོད་པའི་མི་ཞིག་གིས་འདི་གར་གནས་ཚུལ་མཁོ་སྤྲོད་གནང་བ་ལྟར་ན། རང་ལུས་མེར་སྲེག་གནང་མཁན་དེ་རྔ་བ་རྫོོོང་རྨེའུ་རུ་མ་ཡུལ་ཚོའིི་མི་སྐྱ་ཞིག་ཡིན་པ་དང་། བལྟས་ཚོད་ལ་རང་ལོ་ ༢༠ ལྷག་ཡིན་ཞིང་། མིང་ལ་དཀོན་པེ་ཞུ་ཡི་ཡོད་འདུག རྒྱ་གར་ལྷོ་ཕྱོགས་ས་གནས་གསར་འགོད་པ་དོན་འགྲུབ་བཀྲ་ཤིས།